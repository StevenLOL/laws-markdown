<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 13 september 2010, nr. IVV/I/2010/16439, houdende regels betreffende de uitwisseling van gegevens bij de uitvoering van de onderstand in de openbare lichamen Bonaire, Sint Eustatius en Saba (Regeling gegevensuitwisseling onderstand BES)

De Minister van Sociale Zaken en Werkgelegenheid,  
Gelet op de artikelen 37 en 40 van het Besluit onderstand BES;
Besluit:    

### Artikel  1  

####Definities

In deze regeling wordt verstaan onder: 

*Besluit:*Besluit onderstand BES;  

*minister:* Minister van Sociale Zaken en Werkgelegenheid.    

### Artikel  2  

####Gegevensverstrekking aan de minister

1.  De hieronder vermelde instanties en personen zijn verplicht desgevraagd aan de minister kosteloos alle gegevens en inlichtingen te verstrekken die noodzakelijk zijn voor de uitvoering van het Besluit: 

a. de eilandbesturen van de openbare lichamen;  

b. de colleges van burgemeester en wethouders;  

c. het Uitvoeringsinstituut werknemersverzekeringen;  

d. de Sociale verzekeringsbank;  

e. de rijksbelastingdienst;  

f. het Zorgverzekeringskantoor BES;  

g. de Kamers van Koophandel en Nijverheid voor de openbare lichamen, bedoeld in artikel 1a van de Wet op de Kamers van Koophandel en Nijverheid BES;  

h. de Minister van Justitie voor zover het betreft: 

1°. de toepassing van de Wet toelating en uitzetting van vreemdelingen BES; of  

2°. de persoon die rechtens zijn vrijheid is ontnomen;    

i. instanties en personen die woonruimte in de openbare lichamen verhuren;  

j. instanties die in het kader van de openbare nutsvoorziening energie of water leveren;  

k. instanties die op basis van hun statutaire doel de arbeidsinschakeling van personen bevorderen;  

l. de Minister van Onderwijs, Cultuur en Wetenschap voor zover het betreft de toepassing van de Wet Studiefinanciering 2000, de Wet tegemoetkoming onderwijsbijdrage en schoolkosten en de Wet op het hoger onderwijs en wetenschappelijk onderzoek;  

m. instanties die op basis van hun statutaire doel de Wet op de kanstrajecten uitvoeren.     
2.  Griffiers van colleges, geheel of ten dele met rechtspraak belast, zijn verplicht desgevraagd aan de minister, kosteloos alle gegevens en uittreksels of afschriften van uitspraken, registers en andere stukken te verstrekken die noodzakelijk zijn voor de uitvoering van het Besluit.   
3.  De in het eerste en het tweede lid bedoelde verplichtingen strekken zich mede uit tot: 

a. degene van wie kosten van onderstand worden of kunnen worden teruggevorderd ingevolge paragraaf 6.4 van het Besluit;  

b. personen die hun hoofdverblijf hebben in dezelfde woning, of ten aanzien van wie dat redelijkerwijs kan worden vermoed, als degene: 

1°. te wiens behoeve onderstand is gevraagd of wordt verleend;  

2°. van wie kosten van onderstand worden of kunnen worden teruggevorderd ingevolge paragraaf 6.4.       
4.  De in het eerste en het tweede lid bedoelde opgaven en inlichtingen worden desgevraagd schriftelijk, of in een andere vorm die redelijkerwijs kan worden verlangd, en zo spoedig mogelijk, doch in elk geval binnen vier weken na ontvangst van het verzoek hiertoe, verstrekt.   

### Artikel  3  

####Gegevensverstrekking door de minister

1.  De minister is bevoegd uit eigen beweging en verplicht desgevraagd uit de administratie ter zake van de uitvoering van het Besluit aan de hieronder vermelde instanties kosteloos de gegevens te verstrekken: 

a. bestuurscolleges van de openbare lichamen ten behoeve van de arbeidsinschakeling;  

b. het Uitvoeringsinstituut werknemersverzekeringen en de Sociale verzekeringsbank voor de uitvoering van de Wet structuur uitvoeringsorganisatie werk en inkomen of de wettelijke regelingen, bedoeld in de artikelen 30, eerste lid, en 34, eerste lid, onderdeel a, van die wet;  

c. de rijksbelastingdienst voor de heffing of invordering van: 

1°. enige rijksbelasting;  

2°. de premies voor de sociale verzekeringen, bedoeld in artikel 23 van de Wet algemene ouderdomsverzekering BES, artikel 26 van de Wet algemene weduwen- en wezenverzekering BES, artikel 8 van de Wet ongevallenverzekering BES, artikel 8 van de Wet ziekteverzekering BES en artikel 7 van de Cessantiawet BES;    

d. het college van burgemeester en wethouders voor de uitvoering van de Wet werk en bijstand, de Wet inkomensvoorziening oudere en gedeeltelijk arbeidsongeschikte werkloze werknemers, de Wet inkomensvoorziening oudere en gedeeltelijk arbeidsongeschikte gewezen zelfstandigen, de Wet werk en inkomen kunstenaars, zoals deze luidde op 31 december 2011 en de Wet investeren in jongeren, zoals deze luidde op de dag voor inwerkingtreding van artikel II van de Wet van 22 december 2011 tot wijziging van de Wet werk en bijstand en samenvoeging van die wet met de Wet investeren in jongeren gericht op bevordering van deelname aan de arbeidsmarkt en vergroting van de eigen verantwoordelijkheid van uitkeringsgerechtigden (Stb. 650);  

e. derden die op basis van hun statutaire doel de arbeidsinschakeling van personen bevorderen;  

f. instanties die op basis van hun statutaire doel de Wet op de kanstrajecten uitvoeren;  

g. buitenlandse organen voor de vervulling van een taak van zwaarwegend algemeen belang;  

h. het landsbestuur van Aruba, Curaçao en Sint Maarten voor de goede vervulling van een publiekrechtelijke taak.     
2.  De in het eerste lid bedoelde gegevensverstrekking vindt niet plaats indien de persoonlijke levenssfeer van de betrokkenen daardoor onevenredig wordt geschaad.   

### Artikel  4  

####Inwerkingtreding

Deze regeling treedt in werking op het tijdstip dat het Besluit in werking treedt.  

### Artikel  5  

####Citeertitel

Deze regeling wordt aangehaald als: Regeling gegevensuitwisseling onderstand BES.  
Deze regeling zal met de toelichting in de Staatscourant worden geplaatst.  

De 
Minister van Sociale Zaken en Werkgelegenheid,
J.P.H.Donner   
