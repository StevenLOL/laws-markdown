<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport en de Minister voor Jeugd en Gezin van 1 december 2009, nr. IZ 2971712, houdende verlening van mandaat, volmacht en machtiging aan de gezant voor de BES-eilanden, Bonaire, St. Eustatius en Saba

### Artikel  1  

####Definities

In dit besluit wordt verstaan onder: 

a. *minister:* Minister van Volksgezondheid, Welzijn en Sport of de Minister voor Jeugd en Gezin;  

b. *Centrum:* Regionaal Service Centrum als bedoeld in [artikel 2 van het Instellingsbesluit Regionaal Service Centrum BES-eilanden](../../../../../../../../../../../ministeriele-regeling-BES/instellingsbesluit/regionaal/service/centrum/bes-eilanden/BWBR0024746/README.md);  

c. *BES-gezant:* functionaris die ten behoeve van de minister werkzaamheden verricht op het terrein van Volksgezondheid, Welzijn en Sport en Jeugd en Gezin op de eilanden Bonaire, Sint Eustatius en Saba;  

d. *kwartiermaker:* functionaris die ten behoeve van de minister werkzaam is bij het Centrum;  

e. *mandaat:* de bevoegdheid om in naam van de minister die het aangaat besluiten te nemen;  

f. *volmacht:* de bevoegdheid om in naam van de minister die het aangaat privaatrechtelijke rechtshandelingen te verrichten;  

g. *machtiging:* bevoegdheid om in naam van de minister die het aangaat handelingen te verrichten die noch een besluit, noch een privaatrechtelijke rechtshandeling zijn.    

### Artikel  2  

####Machtiging

Hetgeen is bepaald met betrekking tot mandaat, is van overeenkomstige toepassing op machtiging.  

### Artikel  3  

####Mandaat

1.  De BES-gezant heeft mandaat ten aanzien van alle stukken die tot zijn werkterrein als BES-gezant behoren, met uitsluiting van de stukken, als bedoeld in artikel 5.   
2.  De BES-gezant is bevoegd om aan functionarissen die onder hem ressorteren een ondermachtiging te verlenen ten behoeve van het vertegenwoordigen van de ministers in bestuursrechtelijke procedures.   

### Artikel  4  

####Vervanging

Bij afwezigheid of verhindering van de BES-afgezant wordt, voor de duur van de afwezigheid of verhindering, diens bevoegdheid uitgeoefend door een kwartiermaker.  

### Artikel  5  

####Uitzonderingen

Van het mandaat, bedoeld in artikel 3, zijn uitgesloten: 

a. stukken die ingevolge de Mandaatregeling VWS en de [Regeling mandaat, volmacht en machtiging Jeugd en Gezin](../../../../../../../../../../../ministeriele-regeling/regeling/mandaat/volmacht/en/machtiging/jeugd/en/gezin/BWBR0022580/README.md) zijn voorbehouden aan de minister;  

b. stukken bestemd voor de Nationale ombudsman;  

c. geheel of gedeeltelijk afwijzende besluiten op grond van de [Wet openbaarheid van bestuur](../../../../../../../../../../../wet/wet/openbaarheid/van/bestuur/BWBR0005252/README.md);  

d. beleidsregels of circulaires;  

e. beslissingen in bezwaar- en beroepsprocedures.    

### Artikel  6  

####Volmacht

1.  De BES-gezant heeft volmacht ten aanzien van alle stukken die tot zijn werkterrein als BES-gezant behoren.   
2.  Op de verleende volmacht zijn de beperkingen, bedoeld in [hoofdstuk 4 van de Volmachtregeling VWS](../../../../../../../../../../../ministeriele-regeling/volmachtregeling/vws/BWBR0010710/README.md), van overeenkomstige toepassing.   

### Artikel  7  

####Mandaat personele aangelegenheden

1.  De BES-gezant heeft als hoofd van dienst voor zijn werkterrein als BES-gezant mandaat voor besluiten ten aanzien van medewerkers die onder hem ressorteren.   
2.  De [Mandaatregeling personele aangelegenheden VWS 2007](../../../../../../../../../../../ministeriele-regeling/mandaatregeling/personele/aangelegenheden/vws/2007/BWBR0022933/README.md) en de daaruit voortvloeiende beperkingen zijn, met uitzondering van [hoofdstuk 5](../../../../../../../../../../../ministeriele-regeling/mandaatregeling/personele/aangelegenheden/vws/2007/BWBR0022933/README.md), van overeenkomstige toepassing.   

### Artikel  8  

####Inwerkingtreding

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.  

### Artikel  9  

####Citeertitel

Deze regeling zal worden aangehaald als: Regeling mandaat, volmacht en machtiging BES-gezant VWS en J&G.  
Dit besluit zal met de toelichting in de Staatscourant worden geplaatst.  

De 
Minister van Volksgezondheid, Welzijn en Sport, 
A.Klink 

De 
Minister voor Jeugd en Gezin, 
A.Rouvoet   
