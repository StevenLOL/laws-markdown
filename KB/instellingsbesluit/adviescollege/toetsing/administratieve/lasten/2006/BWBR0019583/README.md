<meta http-equiv='Content-Type' content='text/html; charset=utf-8' />

##Besluit van 17 februari 2006 tot instelling van een Adviescollege toetsing administratieve lasten 2006 (Instellingsbesluit Adviescollege toetsing administratieve lasten 2006)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Financiën van 31 januari 2006, nr. BJZ 2006, 0027M, gedaan mede namens Onze Minister voor Bestuurlijke Vernieuwing en Koninkrijksrelaties;

Gelet op [artikel 5, eerste lid, van de Kaderwet adviescolleges](../../../../../../../../wet/kaderwet/adviescolleges/BWBR0008159/README.md);
Hebben goedgevonden en verstaan:    

### Artikel  1  

1.  Er is een Adviescollege toetsing administratieve lasten, hierna te noemen: het college.   
2.  Het college bestaat uit een voorzitter en maximaal drie andere leden.   

### Artikel  2  

1.  Het college heeft tot taak de regering of beide Kamers der Staten-Generaal te adviseren: 

a. over administratieve lasten voor bedrijfsleven en burgers als gevolg van voorgenomen wetten, algemene maatregelen van bestuur en ministeriële regelingen;  

b. over programma’s en maatregelen inzake de reductie van administratieve lasten voor bedrijfsleven en burgers als gevolg van bestaande regelgeving;  

c. over strategische vraagstukken op het terrein van regeldruk, waaronder mede begrepen advisering over de ontwikkeling en de toepassing van het integraal afwegingskader bij de voorbereiding van beleid en regelgeving.     
2.  Het college heeft voorts tot taak op schriftelijk verzoek van mede-overheden hen te adviseren op het terrein van regeldruk.   

### Artikel  3  

1.  Bij het uitoefenen van de taak, bedoeld in artikel 2, aanhef en onder a, brengt het college zijn advies uit binnen vier weken na ontvangst van de relevante stukken.   
2.  Indien de regelgeving inhoudelijk zodanig complex is dat het college zich niet in redelijkheid binnen de termijn van het eerste lid een afgewogen oordeel kan vormen, kan het college besluiten zijn advies ten hoogste vier weken later uit te brengen.   

### Artikel  4  

Na beëindiging van de werkzaamheden draagt het college het archief over aan Onze Minster van Financiën.  

### Artikel  5  

Dit besluit treedt in werking met ingang van 21 april 2006 en vervalt met ingang van 1 juni 2011.  

### Artikel  6  

Dit besluit wordt aangehaald als: Instellingsbesluit Adviescollege toetsing administratieve lasten 2006.  

Onze Minister van Financiën is belast met de uitvoering van dit besluit dat met de daarbij behorende nota van toelichting in het Staatsblad zal worden geplaatst.   

’s-Gravenhage 
17 februari 2006  
Beatrix  

De Minister van Financiën , 
G. Zalm   

De Minister voor Bestuurlijke Vernieuwing en Koninkrijksrelaties , 
A. Pechtold   

de *zestiende* maart 2006 

De Minister van Justitie , 
J. P. H. Donner    
