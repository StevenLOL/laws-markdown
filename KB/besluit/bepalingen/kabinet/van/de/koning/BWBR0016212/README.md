<meta http-equiv='Content-Type' content='text/html; charset=utf-8' />

##Besluit van 18 december 2003, houdende bepalingen over het Kabinet van de Koning

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister-President, Minister van Algemene Zaken, van 16 december 2003, nr. 03M461900;

Gelet op [artikel 42 van de Grondwet](../../../../../../../../wet/grondwet/BWBR0001840/README.md);
Hebben goedgevonden en verstaan:    

### Artikel  1  

Het Kabinet van de Koning heeft tot taak de Koning ten behoeve van de uitoefening van diens constitutionele taken te ondersteunen inzake: 

a. het verkeer tussen de Koning en de overige leden van de regering;  

b. contacten met andere organen van de overheid, ontvangsten, bezoeken en overige toegang tot de Koning;  

c. verzoekschriften aan de Koning;  

d. de zorg voor het registeren, bewaren en overdragen van wetten, koninklijke besluiten en andere staatsstukken.    

### Artikel  2  

1.  Aan het hoofd van het Kabinet van de Koning staat een directeur.   
2.  De directeur wordt benoemd en ontslagen bij koninklijk besluit op voordracht van Onze Minister-President, Minister van Algemene Zaken, in overeenstemming met Onze Minister van Binnenlandse Zaken en Koninkrijksrelaties.   

### Artikel  3  

De directeur van het Kabinet van de Koning verschaft Onze Minister wie het aangaat tijdig alle inlichtingen die voor de uitvoering van de taak van Onze Minister van belang kunnen zijn.  

### Artikel  4  

Het Kabinet van de Koning verricht zijn werkzaamheden binnen het raam van de middelen die jaarlijks ingevolge de begrotingswet ter beschikking worden gesteld.  

### Artikel  5  

De besluiten van 22 december 1840, nr. 44, en 14 december 1893, nr. 17, worden ingetrokken.  

### Artikel  6  

Dit besluit treedt in werking met ingang van 1 januari 2004.  

Onze Minister-President, Minister van Algemene Zaken, is belast met de uitvoering van dit besluit dat met de daarbij behorende nota van toelichting in het Staatsblad zal worden geplaatst.   

's-Gravenhage 
18 december 2003  
Beatrix  

De Minister-President, Minister van Algemene Zaken , 
J. P. Balkenende   

de *achtste* januari 2004 

De Minister van Justitie , 
J. P. H. Donner    
