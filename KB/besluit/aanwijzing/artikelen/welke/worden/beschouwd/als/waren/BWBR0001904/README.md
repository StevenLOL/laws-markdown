<meta http-equiv='Content-Type' content='text/html; charset=utf-8' />

##Besluit van 26 maart 1921, tot aanwijzing van de artikelen, welke volgens artikel 1 der Warenwet 1919 (Staatsblad n°. 581) zullen worden beschouwd als "waren" in den zin dier wet

Wij WILHELMINA, bij de gratie Gods, Koningin der Nederlanden, Prinses van Oranje-Nassau, enz., enz., enz.

Op de voordracht van Onzen Minister van Arbeid van 20 December 1920, n°. 217 D, afdeeling Volksgezondheid;

Gelet op het bepaalde bij artikel 1, 1°., der [Warenwet](../../../../../../../../../../wet/warenwet/BWBR0001969/README.md) 1919 (*Staatsblad* n°. 581);

Gezien het advies van de commissie, bedoeld in artikel 17 dier wet;

Den Raad van State gehoord (advies van 18 Januari 1921, n°. 40);

Gelet op het nader rapport van Onzen Minister van Arbeid van 22 Maart 1921, n°. 661 D, afdeeling Volksgezondheid;
Hebben goedgevonden en verstaan te bepalen:    

### artikel  1  

Als "waren" in den zin van [artikel 1 der Warenwet](../../../../../../../../../../wet/warenwet/BWBR0001969/README.md) 1919 (*Staatsblad* n°. 581) zullen worden beschouwd de volgende artikelen: alle grondstoffen, waartoe ook te rekenen kleur-, reuk- en smaakstoffen, verdikkings- en conserveermiddelen, alsmede alle andere hulpmiddelen, die bestemd zijn of gebruikt worden of kunnen worden voor of bij de bereiding van eet- of drinkwaren, voor zover die hulpmiddelen daarbij met de eet- of drinkwaren in aanraking komen, of geheel of ten dele in deze kunnen overgaan; artikelen, gebruikt of bestemd voor het verpakken, het anderszins geheel of gedeeltelijk omhullen dan wel het op enige wijze aanbieden van eet- of drinkwaren, alsmede artikelen, gebruikt of bestemd voor het verpakken van de waren, bedoeld onder 1° en 15°; behangsel, zoowel van papier als van andere grondstof vervaardigd, meubelstof en gordijnstof; kinderspeelgoed; artikelen, bestemd om te worden gebruikt voor het voeden van zuigelingen en kleuters; toiletartikelen en kosmetische middelen; eet- en drinkgerei; was-, reinigings-, bleek-, poets- en schoenkleurmiddelen; maanzaad, het zaad van Papaver somniferum L; gasmaskers en andere middelen tot bescherming tegen alle soorten gas, rook en nevel - hetzij deze gasvormig, vloeibaar of vast zijn - welke als strijdstoffen kunnen worden gebezigd, alsmede de voor gasmaskers en die andere middelen bestemde onderdelen; kapok en industriewatten; beddegoed - zoals bedden, matrassen, peluws, dekens, matrasdekken -, kussens en theemutsen, voor zover deze vulsel bevatten, en vulsels voor deze waren, alsmede vulsels, bestemd voor kledingstukken, meubelen en kinderspeelgoed; alle artikelen en stoffen, die in eigenschappen of uiterlijk voorkomen op eet- of drinkwaren gelijken en/of gebruikt zouden kunnen worden om deze te vervangen; kauwpreparaten, behalve die van tabak; beddekruiken; helmen voor bestuurders en passagiers van bromfietsen of motorvoertuigen op twee wielen met of zonder zijspanwagen; aërosolen en houders, die ervoor bestemd zijn om deel uit te maken van een aërosol; siervoorwerpen die met het oog op het bereiken van licht- of kleureffecten zijn gevuld met vloeistof; textielartikelen; reddingvesten; Vuurwerk; Gasslang voor aardgas, butaangas, propaangas of een mengsel van de laatste twee gassen en de kennelijk als zodanig voorhanden artikelen bestemd voor niet bedrijfsmatig gebruik; asbestbevattende artikelen; verpakkingen zoals bedoeld in artikel 1 van het Besluit kinderveilige verpakkingen huishoudchemicaliën (Warenwet); draagbaar klimmaterieel; spaanplaat en spaanplaat bevattende artikelen; tabakspijpen, sigare- en sigarettepijpjes; verf en vernis; katalytische zeven en isolatievoorzieningen, bestemd voor of ingebouwd in verwarmingstoestellen die op vloeibaar gas werken.  

Onze Minister van Arbeid is belast met de uitvoering van dit besluit, dat in het *Staatsblad* zal worden geplaatst en in afschrift zal worden gezonden aan den Raad van State.   

's-Gravenhage 
den 26sten Maart 1921  
WILHELMINA.  

De Minister van Arbeid, 
AALBERSE.   

den veertienden April 1921. 

De Minister van Justitie, 
HEEMSKERK.    
