<meta http-equiv='Content-Type' content='text/html; charset=utf-8' />

##Besluit van 8 februari 2013, nr. 13.000227, houdende instelling van het Nationaal Comité Inhuldiging

Op de voordracht van Onze Minister-President, Minister van Algemene Zaken  HEBBEN GOEDGEVONDEN EN VERSTAAN:    

### Artikel  1  

Er is een Nationaal Comité Inhuldiging, hierna te noemen: Nationaal Comité.  

### Artikel  2  

Het Nationaal Comité heeft tot taak festiviteiten en uitingen van dank of hulde ter gelegenheid van de abdicatie en inhuldiging te coördineren en in goede banen te leiden, behoudens de abdicatie en inhuldiging zelf.  

### Artikel  3  

De leden van het Nationaal Comité worden benoemd voor een periode tot 1 maart 2014. Als voorzitter van het Nationaal Comité wordt benoemd dr. G.J. Wijers. De voorzitter van het Nationaal Comité wordt ontslagen op voordracht van Onze Minister-President, Minister van Algemene Zaken. De overige leden alsmede de secretaris van het Nationaal Comité worden benoemd en ontslagen door Onze Minister-President, Minister van Algemene Zaken. Onze Minister-President, Minister van Algemene Zaken, benoemt maximaal vijf adviserende leden.  

### Artikel  4  

Het Nationaal Comité kan werkgroepen instellen voor de uitvoering van bepaalde taken. Van de werkgroepen kunnen ook personen deel uitmaken die geen lid zijn van het Nationaal Comité.  

### Artikel  5  

De leden van het Nationaal Comité ontvangen een vergoeding voor reis- en verblijfskosten volgens de regelen voor dienstreizen die gelden voor rijksambtenaren.  

### Artikel  6  

De bescheiden van het Nationaal Comité worden na beëindiging van de werkzaamheden overgedragen aan het ministerie van Algemene Zaken.  

### Artikel  7  

Dit besluit treedt in werking met ingang van de dag na de dagtekening van de Staatscourant waarin het wordt geplaatst en werkt terug tot en met 1 februari 2013. Dit besluit vervalt op 1 maart 2014.  
Onze Minister-President, Minister van Algemene Zaken is belast met de uitvoering van dit besluit, dat met nota van toelichting in de Staatscourant zal worden geplaatst en waarvan een afschrift zal worden gezonden aan de in dit besluit genoemde, de Hoge Colleges van Staat, de ministerraad, de Gevolmachtigde Ministers van Aruba, Curaçao en Sint Maarten en de ministeries.   

’s-Gravenhage 
8 februari 2013  
Beatrix  

DE 
MINISTER-PRESIDENT, 
Minister van Algemene Zaken, 
M.Rutte   
