<meta http-equiv='Content-Type' content='text/html; charset=utf-8' />

##Wet grondslagen ruimtelijke ontwikkelingsplanning BES

### Hoofdstuk  I  

####Definities

### Artikel  1  

1.  In deze wet wordt verstaan onder: 

*Onze Minister:* Onze Minister van Volkshuisvesting, Ruimtelijke Ordening en Milieubeheer;  

*Planbureau:* Planbureau ontwikkelingsplanning voor Bonaire, Sint Eustatius en Saba, bedoeld in artikel 15;  

*Commissie:* Coördinatiecommissie Ontwikkelingsplanning, bedoeld in artikel 16;  

*Bouwen:* het geheel of gedeeltelijk oprichten, vernieuwen of veranderen en het vergroten van een bouwwerk.     
2.  In deze wet wordt onder «grond» mede verstaan: de onder- en bovengrond op verschillende niveaus alsmede water en de territoriale zee.   

### Hoofdstuk  II  

####Ontwikkelingsbeleid van het Rijk

### Artikel  2  

1.  Onze Minister doet het nodige ter voorbereiding van een samenhangend en duurzaam rijksbeleid voor de ontwikkeling van het gebied van de openbare lichamen Bonaire, Sint Eustatius en Saba. Daartoe doet hij een geregeld onderzoek verrichten. De uitkomsten hiervan worden, voorzover het algemeen belang zulks toelaat, gepubliceerd.   
2.  Onze Minister pleegt terzake bij voortduring overleg met de bestuurscolleges van de openbare lichamen Bonaire, Sint Eustatius en Saba.   

### Artikel  3  

Het in artikel 2 bedoelde rijksbeleid richt zich op de volgende algemene doelstellingen: 

a. er dient een zo gunstig mogelijk evenwicht te worden bewaard tussen de beschikbare ruimte en de daarop te bevorderen ontwikkeling, mede in het licht van de bevolkingsgroei waartoe deze zal leiden;  

b. de ruimtelijke voorwaarden dienen te worden geschapen voor het behoud van een gezond leefmilieu, onder meer door het veiligstellen van natuur- en recreatieruimte in overeenstemming met de toekomstige omvang van de bevolking, alsmede door het zuiver houden van water, bodem en lucht;  

c. het beschikbaar komen van woonruimte en van de bijbehorende sociale en culturele voorzieningen dient zoveel mogelijk gelijke tred te houden met de groei van de bevolking en de uitvoering van de ontwikkelingsprojecten;  

d. er dienen tijdig maatregelen te worden genomen voor het aanpassen van de bestaande bebouwingskernen aan de nieuwe ontwikkeling en voor het verbeteren van onvoldoende woningtoestanden.    

### Artikel  4  

1.  Het rijksbeleid wordt, telkens voor een termijn van ten hoogste 10 jaren, samengevat in een na overleg met de bestuurscolleges van de eilandgebieden bij besluit van Onze Minister, in overeenstemming met Onze Minister wie het mede aangaat vast te stellen ontwikkelingsprogramma.   
2.  Dit programma geeft een beeld van de op langere termijn na te streven economische en sociaal-culturele ontwikkeling, voor zover van belang voor en passend in het kader van de ruimtelijke ontwikkeling, alsmede van de maatregelen waarmede de regering zich voorstelt deze doeleinden te bevorderen.   
3.  Het ontwikkelingsprogramma dient als algemeen kader voor meerjarenplannen en andere uitvoeringsprojecten. Het geeft voor zover mogelijk de fasen aan, waarin de uitvoering bij voorkeur dient te geschieden.   

### Artikel  5  

1.  Het ontwikkelingsprogramma wordt onder leiding van Onze Minister voorbereid door het Planbureau.   
2.  Alvorens het ontwikkelingsprogramma wordt vastgesteld, wordt het voorgelegd aan de bestuurscolleges van de openbare lichamen Bonaire, Sint Eustatius en Saba, de Sociaal-Economische Raad en de Commissie voor het uitbrengen van advies.   
3.  Het vastgestelde ontwikkelingsprogramma en de ingevolge het tweede lid uitgebrachte adviezen worden overlegd aan de Staten-Generaal en de bestuurscolleges. Het programma wordt zo spoedig mogelijk in zijn geheel in de Staatscourant, in één of meer plaatselijke dagbladen en op de voor publicatie van officiële mededelingen gebruikelijke wijze bekendgemaakt.   

### Artikel  6  

1.  Het ontwikkelingsprogramma wordt naar behoefte, doch in ieder geval tenminste eenmaal in de 5 jaren herzien.   
2.  Ten aanzien van deze herziening zijn de vorenstaande artikelen van overeenkomstige toepassing.   

### Hoofdstuk  III  

####Ontwikkelingsplannen van de openbare lichamen Bonaire, Sint Eustatius en Saba

### Artikel  7  

1.  Met inachtneming van bij eilandsverordening te stellen regelen stellen de eilandsraden voor hun openbaar lichaam een of meer ontwikkelingsplannen vast, waarin de op langere termijn na te streven ontwikkeling van het daarin begrepen gebied wordt aangegeven. Bij deze plannen houden zij rekening met de algemene doelstellingen, vermeld in artikel 3, en, indien een ontwikkelingsprogramma als bedoeld in artikel 4 is vastgesteld, met het ontwikkelingsprogramma.   
2.  Een ontwikkelingsplan wordt bij eilandsverordening vastgesteld en bestaat uit: 

a. een samenvattend programma in hoofdlijnen, daaronder begrepen een toelichting van de doelstellingen, beleidsaspecten en richtlijnen waarop het ontwikkelingsplan steunt;  

b. een of meer kaarten (tekeningen) waarop de ontwikkeling wordt uitgebeeld, of welke de doeleinden, beleidsaspecten of richtlijnen van het ontwikkelingsplan toont;  

c. zo nodig, bestemmingsvoorschriften als bedoeld in artikel 9;  

d. een toelichting, tevens inhoudend een verslag van het aan het plan ten grondslag liggende onderzoek.     

### Artikel  8  

1.  Het ontwikkelingsplan dient als algemeen kader voor de meerjarenplannen en andere uitvoeringsprojecten.   
2.  Het geeft voor zover mogelijk de fasen aan, waarin de uitvoering bij voorkeur dient te geschieden.   
3.  Telkens als de omstandigheden zulks vereisen, en tenminste eenmaal in de 5 jaren, wordt het ontwikkelingsplan herzien, en stelt de eilandsraad een verslag vast betreffende de algemene vooruitgang welke is gemaakt ten aanzien van de verwezenlijking van de doelstellingen, beleidsaspecten en richtlijnen van het plan, de gedeelten van het plan welke nog geldig en van kracht zijn, alsmede de gedeelten welke herziening behoeven, tezamen met de aanbevolen herziening daarvan.   
4.  Ten aanzien van deze herziening zijn de bepalingen van dit hoofdstuk van overeenkomstige toepassing.   

### Artikel  9  

1.  De eilandsraad kan in het ontwikkelingsplan bestemmingsvoorschriften opnemen voor in het plan begrepen grond.   
2.  Deze voorschriften worden vervat in een of meer afzonderlijke bestemmingskaarten met bijbehorende bepalingen.   
3.  Met inachtneming van de bij de in artikel 7, eerste lid, bedoelde eilandsverordening te stellen regelen, kunnen de bestemmingsvoorschriften beperkingen inhouden ten aanzien van het bouwen, het uitvoeren van deze werken of werkzaamheden in, op of boven de daarin begrepen grond en van het gebruik van die grond en de zich daarop bevindende opstallen.   

### Artikel  10  

Ten aanzien van beschermde stads- en dorpsgezichten als bedoeld in [artikel 1 van de Monumentenwet BES](../../../../../../../wet-BES/monumentenwet/bes/BWBR0028429/README.md) kunnen de bestemmingsvoorschriften volgens regelen bij de in artikel 7, eerste lid, bedoelde eilandsverordening te stellen, beperkingen inhouden ten aanzien van het bouwen en slopen en het uitvoeren van andere wijzigingen in het uiterlijk aanzien van de daarin begrepen stads- en dorpsgedeelten.  

### Artikel  11  

In het belang van een goede uitvoering van het ontwikkelingsplan kan de eilandsraad in de bestemmingsvoorschriften bindende regelen opnemen omtrent de volgorde, waarin met de verwerkelijking van bepaaldelijk aangeduide onderdelen van het plan een aanvang mag worden gemaakt.  

### Artikel  12  

1.  Met inachtneming van de bij de in artikel 7, eerste lid, bedoelde eilandsverordening te stellen regelen, kan het bestuurscollege verklaren, dat een ontwikkelingsplan met bestemmingsvoorschriften in voorbereiding is. Een zodanig besluit van het bestuurscollege, hierna aan te duiden als voorbereidingsbesluit, wordt na de vaststelling onverwijld medegedeeld aan de eilandsraad.   
2.  Het bepaalde in artikel 9, derde lid, en in artikel 10, tweede lid, is van overeenkomstige toepassing op het voorbereidingsbesluit.   

### Artikel  13  

1.  Onder de regelen, bedoeld in de artikelen 9 en 10, mogen niet ontbreken voorschriften met betrekking tot: 

a. tijdige bekendmaking in een of meer ter plaatse verspreid wordende nieuwsbladen of op de voor publicatie van officiële mededelingen gebruikelijke wijze en terinzagelegging van het ontwerp van het plan, tijdige kennisgeving van die bekendmaking en terinzagelegging aan de belanghebbenden in persoon en gelegenheid voor belanghebbenden tot het indienen van bezwaren bij de eilandsraad;  

b. mogelijkheid voor het bestuurscollege tot het verlenen van vrijstelling van bepaaldelijk aangeduide bestemmingsvoorschriften in bij het plan te bepalen gevallen en onder daarbij te bepalen voorwaarden;  

c. bevoegdheid van belanghebbenden tot het behouden van aanwezige opstallen en het voortzetten van bestaand gebruik van grond of de opstallen in strijd met de bestemmingsvoorschriften, een en ander naar de toestand op het tijdstip waarop het ontwerp van het plan, onderscheidenlijk het voorbereidingsbesluit ter inzage werd gelegd.     
2.  Indien belanghebbenden tengevolge van de bestemmingsvoorschriften werkelijk schade lijden, welke redelijkerwijze niet of niet geheel te hunnen lasten behoort te komen, en een minnelijke regeling terzake de verschuldigde schadevergoeding niet kan worden bereikt, wordt uit eilandskas een door de rechter naar billijkheid te bepalen vergoeding aan de belanghebbenden betaald. Voor de toepassing van dit artikellid worden niet onder bestemmingsvoorschriften begrepen: 

a. de volgorde van verwerkelijking van het ontwikkelingsplan;  

b. de indeling van het wegennet of de kavelindeling;  

c. het aantal, de plaatsing, de afmetingen of het uiterlijk van de op te richten gebouwen.     
3.  Voor belanghebbenden die bij de eilandsraad tijdig bezwaren hebben ingediend tegen het ontwerp van de bestemmingsvoorschriften, staat tegen de beschikking van de eilandsraad binnen zes weken na de dag waarop deze is gegeven, beroep open bij het Gerecht in eerste aanleg van Bonaire, Sint Eustatius en Saba.   

### Artikel  14  

1.  Bij eilandsverordening kunnen regelen worden vastgesteld omtrent de medewerking van het openbaar lichaam bij het bouwrijp maken van grond.   
2.  Deze regelen kunnen de medewerking onder meer afhankelijk stellen van: 

a. kosteloze overdracht aan het openbaar lichaam van de nodige gronden voor de aanleg van wegen en andere openbare voorzieningen;  

b. betaling van het aandeel in de kosten van wegaanleg en van andere openbare voorzieningen, dat op het daardoor ontsloten bouwterrein behoort te drukken.     

### Hoofdstuk  IV  

####Organen ten behoeve van de uitvoering

### Artikel  15  

1.  Er is een Planbureau, dat tot taak heeft om op bij ministeriële regeling aan te geven wijze; 

a. Onze Minister bij te staan in zijn in artikel 2 omschreven taak;  

b. onderzoek te verrichten en adviezen te verstrekken ten behoeve van de ontwikkelingsplanning in het belang van en passend in het kader van de ruimtelijke ontwikkeling.     
2.  De in de aanhef van het voorgaande lid bedoelde ministeriële regeling geeft regels over de inrichting van het Planbureau.   
3.  Door of vanwege de bestuurscolleges worden aan Onze Minister alle inlichtingen verstrekt die hij voor een goede uitvoering van deze wet nodig acht.   
4.  Het Planbureau verstrekt aan de organen en diensten van de openbare lichamen Bonaire, Sint Eustatius en Saba alle inlichtingen die zij voor een goede uitvoering van de bij of krachtens deze wet vastgestelde bepalingen nodig achten.   

### Artikel  16  

1.  Er is een Coördinatiecommissie Ontwikkelingsplanning welke tot taak heeft de samenhang en gerichtheid van het Rijksbeleid voor de ontwikkeling van Bonaire, Sint Eustatius en Saba, voor zover van belang voor en passend in het kader van de ruimtelijke ontwikkeling, te bevorderen.   
2.  Het secretariaat van de Commissie berust bij het Planbureau.   
3.  Bij ministeriële regeling worden voorschriften gegeven omtrent de samenstelling en werkwijze van de Commissie. In de Commissie heeft voor ieder openbaar lichaam een door het bestuurscollege aan te wijzen vertegenwoordiger zitting.   

### Artikel  17  

Op verzoek van het desbetreffende bestuurscollege kan het Planbureau een openbaar lichaam bijstand verlenen op het gebied van de ontwikkelingsplannen.  

### Artikel  17a  

Met het toezicht op de naleving van het bij of krachtens deze wet bepaalde zijn belast: 

a. de door het eilandsbestuur aangewezen ambtenaren;  

b. de door Onze Minister aangewezen ambtenaren.    

### Hoofdstuk  V  

####Slotbepalingen

### Artikel  18  

[wijzigt de Onteigeningsverordening]  

### Artikel  19  

Deze wet kan worden aangehaald als: Wet grondslagen ruimtelijke ontwikkelingsplanning BES.  

### Artikel  20  

[Vervallen]  
