<meta http-equiv='Content-Type' content='text/html; charset=utf-8' />

##Wet van 31 januari 2002, houdende regels inzake ammoniakemissie uit tot veehouderijen behorende dierenverblijven (Wet ammoniak en veehouderij)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is regels te stellen met betrekking tot beslissingen inzake vergunningen krachtens de [Wet milieubeheer](../../../../../../wet/wet/milieubeheer/BWBR0003245/README.md), voorzover het betreft de ammoniakemissie uit dierenverblijven van veehouderijen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  1  

1.  In deze wet en de daarop berustende bepalingen wordt verstaan onder:  *ammoniakemissie:* emissie van ammoniak, uitgedrukt in kg NH<sub>3</sub> per jaar; *beste beschikbare technieken*: beste beschikbare technieken als bedoeld in [artikel 1.1 van de Wet algemene bepalingen omgevingsrecht](../../../../../../wet/wet/algemene/bepalingen/omgevingsrecht/BWBR0024779/README.md); *dierenverblijf:* al dan niet overdekte ruimte waarbinnen dieren worden gehouden;  *dierplaats:* deel van een huisvestingssysteem, bestemd voor het houden van één dier;  *ecologische hoofdstructuur:* ecologische hoofdstructuur, als bedoeld in het Natuurbeleidsplan (Kamerstukken II 1989/90, 21 149, nrs. 2–3), zoals deze is begrensd door het provinciaal bestuur, of, voorzover deze begrenzing nog niet heeft plaatsgevonden, zoals deze is aangegeven in een structuurvisie als bedoeld in [artikel 2.3 van de Wet ruimtelijke ordening](../../../../../../wet/wet/ruimtelijke/ordening/BWBR0020449/README.md), dan wel bij of krachtens een algemene maatregel van bestuur als bedoeld in [artikel 4.3 van die wet](../../../../../../wet/wet/ruimtelijke/ordening/BWBR0020449/README.md);  *emissiefactor:* bij ministeriële regeling vastgestelde ammoniakemissie per dierplaats, behorende bij een daarbij aangewezen diercategorie en huisvestingssysteem; *IPPC-installatie*: installatie als bedoeld in [artikel 1.1 van de Wet algemene bepalingen omgevingsrecht](../../../../../../wet/wet/algemene/bepalingen/omgevingsrecht/BWBR0024779/README.md); *huisvestingssysteem:* gedeelte van een dierenverblijf, waarin dieren van één diercategorie op dezelfde wijze worden gehouden;  *maximale emissiewaarde: *ammoniakemissie per dierplaats, die ingevolge een voorschrift gesteld krachtens [artikel 8.40 van de Wet milieubeheer](../../../../../../wet/wet/milieubeheer/BWBR0003245/README.md) bij een diercategorie ten hoogste mag plaatsvinden;  *melkrundvee:*  

1°. melkvee met bijbehorend vrouwelijk jongvee, dat overwegend wordt gehouden voor de melkproductie, met inbegrip van dieren die in de mestperiode worden gemolken, tijdens de lactatie worden gemest dan wel zijn drooggezet en worden afgemest, en  

2°. vrouwelijk vleesvee ouder dan 2 jaar met bijbehorend vrouwelijk jongvee, dat op een met melkvee vergelijkbare manier wordt gehouden voor de vleesproductie en het voortbrengen en zogen van kalveren;    *melkrundveehouderij:* veehouderij die uitsluitend of in hoofdzaak is bestemd voor het bedrijfsmatig houden van melkrundvee; *omgevingsvergunning:* vergunning voor een activiteit met betrekking tot een inrichting als bedoeld in [artikel 2.1, eerste lid, onder e, van de Wet algemene bepalingen omgevingsrecht](../../../../../../wet/wet/algemene/bepalingen/omgevingsrecht/BWBR0024779/README.md); *Onze Minister:* Onze Minister van Volkshuisvesting, Ruimtelijke Ordening en Milieubeheer; *richtlijn (EEG) nr. 92/43*: richtlijn nr. 92/43/EEG van de Raad van de Europese Gemeenschappen van 21 mei 1992 inzake de instandhouding van de natuurlijke habitats en de wilde flora en fauna (PbEG L 206); *veehouderij:* inrichting, die tot een krachtens [artikel 1.1, derde lid, van de Wet milieubeheer](../../../../../../wet/wet/milieubeheer/BWBR0003245/README.md) aangewezen categorie behoort en is bestemd voor het kweken, fokken, mesten, houden, verhandelen, verladen of wegen van dieren; *voor verzuring gevoelig gebied*: gebied dat onmiddellijk voorafgaand aan het tijdstip van het vervallen van de Interimwet ammoniak en veehouderij als voor verzuring gevoelig was aangemerkt krachtens artikel 1, tweede lid, van die wet, met dien verstande dat:

a.een gebied dat op grond van artikel 2, eerste lid, onder b, van de Uitvoeringsregeling ammoniak en veehouderij als voor verzuring gevoelig gebied was aangewezen bij een verordening die tegelijk met voornoemde wet is vervallen, niet als voor verzuring gevoelig wordt aangemerkt, en

b.een gebied waarop voor 1 januari 2002 een convenant als bedoeld in artikel 3, eerste lid, onder b, van de Uitvoeringsregeling ammoniak en veehouderij van toepassing was, niet als voor verzuring gevoelig wordt aangemerkt.  
2.  Voor de berekening van de ammoniakemissie van een veehouderij wordt het aantal dieren dat in de veehouderij aanwezig mag zijn, vermenigvuldigd met de emissiefactoren.   
3.  Totdat een algemene maatregel van bestuur krachtens [artikel 8.40 van de Wet milieubeheer](../../../../../../wet/wet/milieubeheer/BWBR0003245/README.md), waarbij maximale emissiewaarden zijn vastgesteld, van kracht is, geldt voor de toepassing van deze wet als maximale emissiewaarde de waarde die als zodanig is vastgesteld bij ministeriële regeling. Voor een diercategorie waarvoor geen maximale emissiewaarde is vastgesteld, geldt als maximale emissiewaarde de emissiefactor behorende bij het betrokken huisvestingssysteem.  

### Artikel  2  

1. Provinciale staten wijzen de gebieden aan die als zeer kwetsbaar gebied worden aangemerkt. 
2. Alleen voor verzuring gevoelige gebieden, of delen daarvan, die zijn gelegen in de ecologische hoofdstructuur kunnen als zeer kwetsbaar gebied worden aangewezen. 
3. Provinciale staten wijzen, onverminderd het tweede lid, alle voor verzuring gevoelige gebieden binnen een beschermd gebied als bedoeld in [artikel 10, eerste lid](../../../../../../wet/natuurbeschermingswet/1998/BWBR0009641/README.md), of [artikel 10a, eerste lid, van de Natuurbeschermingswet 1998](../../../../../../wet/natuurbeschermingswet/1998/BWBR0009641/README.md) dan wel binnen een gebied dat op grond van artikel 4 van richtlijn (EEG) nr. 92/43 van communautair belang is verklaard, aan als zeer kwetsbaar gebied. 
4. Bij de aanwijzing van gebieden, anders dan bedoeld in het derde lid, als zeer kwetsbaar gebied houden provinciale staten uitsluitend rekening met de volgende aspecten:

a.de gevoeligheid van het voor verzuring gevoelige gebied voor de effecten van ammoniak;

b.de in het voor verzuring gevoelige gebied aanwezige natuurwaarden;

c.de ecologische samenhang binnen het voor verzuring gevoelige gebied of van dat gebied met een of meer andere gebieden die als zeer kwetsbaar gebied worden aangewezen;

d.de grootte van het voor verzuring gevoelige gebied;

e.de gevolgen van de aanwijzing voor bestaande veehouderijen, voorzover de ecologische samenhang tussen de zeer kwetsbare gebieden daardoor niet wordt aangetast en geen verlies van bijzondere natuurwaarden optreedt. 
5. Aanwijzing van een gebied als bedoeld in het vierde lid, kleiner dan 50 ha vindt slechts plaats indien het een gebied met zeer grote natuurwaarden betreft. 
6. Een gebied kan slechts worden aangemerkt als gebied met zeer grote natuurwaarden als bedoeld in het vijfde lid indien:

a.in het gebied meer dan een soort aanwezig is die is opgenomen in bijlage II van richtlijn (EEG) nr. 92/43 of in de [bijlage bij het Besluit Rode Lijsten flora en fauna](../../../../../../ministeriele-regeling/besluit/rode/lijsten/flora/en/fauna/BWBR0017434/README.md) en deze soorten of hun leefomgeving zeer gevoelig zijn voor de effecten van ammoniak;

b.het gebied is aangewezen als beschermde leefomgeving krachtens [artikel 19 van de Flora- en faunawet](../../../../../../wet/flora-/en/faunawet/BWBR0009640/README.md) en deze leefomgeving zeer gevoelig is voor de effecten van ammoniak, of

c.het gebied door gedeputeerde staten, in overeenstemming met de lokale en regionale organisaties op het terrein van natuur en landbouw die naar het oordeel van gedeputeerde staten representatief zijn alsmede met de colleges van burgemeester en wethouders van de gemeenten waartoe het betreffende gebied behoort, is voorgesteld om als zodanig te worden aangemerkt. 

###Artikel 2a 

1. Een besluit als bedoeld in artikel 2, eerste lid, wordt voorbereid door gedeputeerde staten met toepassing van de in [afdeling 3.4 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) geregelde procedure. 
2. Bij de voorbereiding van een besluit als bedoeld in artikel 2, eerste lid, plegen gedeputeerde staten in ieder geval overleg met de lokale en regionale organisaties op het terrein van natuur en landbouw die naar het oordeel van gedeputeerde staten representatief zijn alsmede met de colleges van burgemeester en wethouders van de gemeenten waartoe het gebied waarop het besluit betrekking heeft, behoort. 
3. Een besluit als bedoeld in artikel 2, eerste lid, gaat vergezeld van een of meer kaarten waarop de begrenzing van de zeer kwetsbare gebieden nauwkeurig wordt aangegeven. 
4.  Indien de begrenzing van de ecologische hoofdstructuur of van een beschermd gebied als bedoeld in [artikel 10, eerste lid](../../../../../../wet/natuurbeschermingswet/1998/BWBR0009641/README.md), of [artikel 10a, eerste lid, van de Natuurbeschermingswet 1998](../../../../../../wet/natuurbeschermingswet/1998/BWBR0009641/README.md) wordt gewijzigd, wijzigen provinciale staten het in artikel 2, eerste lid, bedoelde besluit, voor zover dat noodzakelijk is om te voldoen aan artikel 2. Op de wijziging van het besluit zijn het eerste tot en met derde lid van overeenkomstige toepassing. 

### Artikel  3  

1.  Bij beslissingen inzake de omgevingsvergunning voor de oprichting of verandering van een veehouderij betrekt het bevoegd gezag de gevolgen van ammoniakemissie uit de tot de veehouderij behorende dierenverblijven uitsluitend op de wijze die is aangegeven bij of krachtens de artikelen 4 tot en met 7.   
2.  Het eerste lid geldt niet voor de gevolgen voor het milieu die veroorzaakt worden door directe opname uit de lucht van ammoniak door planten en bomen.  
3. Het eerste lid geldt evenmin voor het weigeren van de omgevingsvergunning op de grond dat door verlening daarvan niet aan artikel [2.14, eerste lid, onder c, onder 1°, van de Wet algemene bepalingen omgevingrecht](../../../../../../wet/wet/milieubeheer/BWBR0003245/README.md) kan worden voldaan en voor voorschriften die met toepassing van het bepaalde krachtens [artikel 2.22, derde lid, van die wet](../../../../../../wet/wet/algemene/bepalingen/omgevingsrecht/BWBR0024779/README.md) of [artikel 1.3c](../../../../../../wet/wet/milieubeheer/BWBR0003245/README.md) of [8.40 van de Wet milieubeheer](../../../../../../wet/wet/milieubeheer/BWBR0003245/README.md) worden gesteld om te bereiken dat in de veehouderij ten minste de voor de veehouderij in aanmerking komende beste beschikbare technieken worden toegepast. Daarbij geldt dat de vergunningverlening wordt beoordeeld naar de overeenstemming van de som van de ammoniakemissies uit de tot de inrichting behorende dierenverblijven met de som van de ammoniakemissies die zijn toegestaan bij een beoordeling per afzonderlijk huisvestingssysteem, met dien verstande dat een huisvestingssysteem dat op 1 januari 2007 nog niet in de veehouderij aanwezig was, afzonderlijk aan de voorschriften voldoet. Voorzover de voorschriften betrekking hebben op IPPC-installatie wordt de vergunning eveneens geweigerd indien niet kan worden voldaan aan voorschriften die vanwege de technische kenmerken en de geografische ligging van de installatie of vanwege de plaatselijke milieuomstandigheden moeten worden gesteld, maar die niet met toepassing van de in aanmerking komende beste beschikbare technieken kunnen worden gerealiseerd.  
4.  Het eerste lid geldt – onverminderd artikel 7 – evenmin bij het nemen van een besluit als bedoeld in [artikel 7.35 van de Wet milieubeheer](../../../../../../wet/wet/milieubeheer/BWBR0003245/README.md) met betrekking tot een veehouderij, bij de voorbereiding waarvan krachtens [hoofdstuk 7 van de Wet milieubeheer](../../../../../../wet/wet/milieubeheer/BWBR0003245/README.md) een milieueffectrapport dient te worden gemaakt.  

### Artikel  4  

Een omgevingsvergunning voor het oprichten van een veehouderij wordt geweigerd, indien een tot de veehouderij behorend dierenverblijf geheel of gedeeltelijk is gelegen in een zeer kwetsbaar gebied, dan wel in een zone van 250 meter rond een zodanig gebied. 

### Artikel  5  

1.  In afwijking van artikel 4 wordt een omgevingsvergunning niet geweigerd met het oog op de ammoniakemissie uit de tot de veehouderij behorende dierenverblijven, indien de veehouderij al was opgericht en onmiddellijk voorafgaand aan het ontstaan van de vergunningplicht onder de werking van een algemene maatregel van bestuur krachtens [artikel 8.40 van de Wet milieubeheer](../../../../../../wet/wet/milieubeheer/BWBR0003245/README.md) viel, en: 

a. het aantal dieren per diercategorie niet hoger is dan overeenkomstig de betrokken algemene maatregel van bestuur onmiddellijk voorafgaand aan het ontstaan van de vergunningplicht aanwezig mocht zijn,  

b. het aantal dieren van een of meer diercategorieën hoger is dan het aantal, bedoeld onder a, maar de ammoniakemissie niet meer bedraagt dan de ammoniakemissie uit de tot de veehouderij behorende dierenverblijven die de veehouderij onmiddellijk voorafgaand aan het ontstaan van de vergunningplicht zou mogen veroorzaken, indien de emissie per dierplaats gelijk zou zijn aan de maximale emissiewaarde,  

c. de veehouderij onmiddellijk voorafgaand aan het vervallen van de Interimwet ammoniak en veehouderij een melkrundveehouderij was, van uitsluitend melkrundvee het aantal dieren hoger is dan het aantal bedoeld onder a, en de ammoniakemissie na de uitbreiding niet meer bedraagt dan de ammoniakemissie die een melkrundveehouderij met 200 stuks melkvee en 140 stuks vrouwelijk jongvee in geval van oprichting zou veroorzaken, indien de ammoniakemissie per dierplaats gelijk zou zijn aan de maximale emissiewaarde,  

d. het aantal schapen of paarden hoger is dan bedoeld onder a,  

e. het aantal dieren dat wordt gehouden overeenkomstig de regels die krachtens [artikel 2 van de Landbouwkwaliteitswet](../../../../../../wet/landbouwkwaliteitswet/BWBR0002755/README.md) zijn gesteld ten aanzien van de biologische productiemethoden, hoger is dan bedoeld onder a, of  

f. het aantal dieren dat wordt gehouden uitsluitend of in hoofdzaak ten behoeve van natuurbeheer, hoger is dan bedoeld onder a.     
2.  In afwijking van artikel 4, eerste lid, wordt een omgevingsvergunning eveneens niet geweigerd, indien in de veehouderij dieren worden gehouden uitsluitend of in hoofdzaak ten behoeve van natuurbeheer.  

### Artikel  6  

Een omgevingsvergunning voor het veranderen van een veehouderij wordt geweigerd, indien de aanvraag betrekking heeft op een uitbreiding van het aantal dieren van een of meer diercategorieën en een tot de veehouderij behorend dierenverblijf geheel of gedeeltelijk is gelegen in een zeer kwetsbaar gebied, dan wel in een zone van 250 meter rond een zodanig gebied. 

### Artikel  7  

1.  In afwijking van artikel 6 wordt de omgevingsvergunning niet geweigerd, voorzover: 

a. de ammoniakemissie uit de dierenverblijven na de uitbreiding niet meer bedraagt dan de ammoniakemissie die de veehouderij voorafgaand aan de uitbreiding: 

1°. zou mogen veroorzaken indien de emissie per dierplaats gelijk zou zijn aan de maximale emissiewaarde, of  

2°. op grond van eerder verleende nog geldende vergunningen mocht veroorzaken, indien deze lager is dan de ammoniakemissie, als bedoeld onder 1°, of    

b. in de veehouderij onmiddellijk voorafgaand aan het vervallen van de Interimwet ammoniak en veehouderij melkrundvee werd gehouden, de uitbreiding uitsluitend melkrundvee betreft en de ammoniakemissie na uitbreiding niet meer bedraagt dan de ammoniakemissie die een melkrundveehouderij met 200 stuks melkvee en 140 stuks vrouwelijk jongvee zou veroorzaken, indien de ammoniakemissie per dierplaats gelijk zou zijn aan de maximale emissiewaarde,  

c. de uitbreiding schapen of paarden betreft,  

d. de uitbreiding dieren betreft die worden gehouden overeenkomstig de regels die krachtens [artikel 2 van de Landbouwkwaliteitswet](../../../../../../wet/landbouwkwaliteitswet/BWBR0002755/README.md) zijn gesteld ten aanzien van de biologische productiemethoden, of  

e. de uitbreiding dieren betreft die worden gehouden uitsluitend of in hoofdzaak ten behoeve van natuurbeheer.     
2.  Voor het bepalen van de ammoniakemissie uit de dierenverblijven die de veehouderij voorafgaand aan de uitbreiding zou mogen veroorzaken, wordt de ammoniakemissie van de dieren waarvoor eerder omgevingsvergunning is verleend met toepassing van het eerste lid, onder b tot en met e, dan wel artikel 5, eerste lid, onder c tot en met f, niet meegerekend.  

### Artikel  8  

[Artikel 3.10, derde lid, van de Wet algemene bepalingen omgevingsrecht](../../../../../../wet/wet/algemene/bepalingen/omgevingsrecht/BWBR0024779/README.md) is niet van toepassing op het veranderen van een veehouderij, indien het veranderen betrekking heeft op een uitbreiding van het aantal dieren van een of meer diercategorieën en een tot de veehouderij behorend dierenverblijf na de uitbreiding geheel of gedeeltelijk is gelegen in een zeer kwetsbaar gebied, dan wel in een zone van 250 meter rond een zodanig gebied. 

### Artikel  9  

Een ministeriële regeling krachtens deze wet wordt vastgesteld door Onze Minister in overeenstemming met Onze Minister van Landbouw, Natuurbeheer en Visserij. 

### Artikel  10  

Indien de aanvraag van een vergunning voor een veehouderij is ingediend voor 8 december 2000 blijft het voor dat tijdstip geldende recht van toepassing tot het tijdstip waarop de beschikking op de aanvraag onherroepelijk is geworden. 

###Artikel 11 

Deze wet treedt in werking op een bij koninklijk besluit te bepalen tijdstip.

###Artikel 12 

Deze wet wordt aangehaald als: Wet ammoniak en veehouderij.

Lasten en bevelen dat deze in het Staatsblad wordt geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
31 januari 2002  
Beatrix  

De Minister van Volkshuisvesting, Ruimtelijke Ordening en Milieubeheer, 
J. P. Pronk   

De Minister van Landbouw, Natuurbeheer en Visserij, 
L. J. Brinkhorst   

de *eenentwintigste* februari 2002 

De Minister van Justitie, 
A. H. Korthals     
