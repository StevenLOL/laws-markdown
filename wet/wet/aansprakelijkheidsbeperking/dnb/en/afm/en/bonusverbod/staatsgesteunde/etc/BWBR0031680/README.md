<meta http-equiv='Content-Type' content='text/html; charset=utf-8' />

##Wet van 7 juni 2012 tot wijziging van de Wet op het financieel toezicht en de Wet financiële markten BES in verband met het invoeren van een aansprakelijkheidsbeperking voor de toezichthouders op de financiële markten en het opnemen van regels met betrekking tot de beloning van dagelijks beleidsbepalers van financiële ondernemingen die staatsteun genieten (Wet aansprakelijkheidsbeperking DNB en AFM en bonusverbod staatsgesteunde ondernemingen)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging hebben genomen, dat het wenselijk is om de [Wet op het financieel toezicht](../../../../../../../../../../../wet/wet/op/het/financieel/toezicht/BWBR0020368/README.md) en de [Wet financiële markten BES](../../../../../../../../../../../wet-BES/wet/financiële/markten/bes/BWBR0030883/README.md) te wijzigen teneinde een aansprakelijkheidsbeperking in te voeren voor De Nederlandsche Bank N.V. en de Stichting Autoriteit Financiële Markten en dat het voorts wenselijk is regels te stellen met betrekking tot de beloning van dagelijks beleidsbepalers van financiële ondernemingen die staatssteun genieten in verband met de stabiliteit van het financieel stelsel;
Zo is het, dat Wij, de Afdeling advisering van de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  I  

Wijzigt de Wet op het financieel toezicht. 

### Artikel  II  

Wijzigt de Wet financiële markten BES. 

### Artikel  III  

[Artikel 1:25d van de Wet op het financieel toezicht](../../../../../../../../../../../wet/wet/op/het/financieel/toezicht/BWBR0020368/README.md) is niet van toepassing op een handelen of nalaten van De Nederlandsche Bank N.V., de stichting Autoriteit Financiële Markten, de leden van hun organen en hun werknemers dat vóór het in werking treden van deze wet heeft plaatsgevonden. 

### Artikel  IV  

Wijzigt de Wet op het financieel toezicht. 

### Artikel  V  

1.  [Artikel 1:112 van de Wet op het financieel toezicht](../../../../../../../../../../../wet/wet/op/het/financieel/toezicht/BWBR0020368/README.md) is niet van toepassing op: 

a. beloningen over perioden waarin voorafgaand aan de inwerkingtreding van dat artikel steun is genoten, indien die steun reeds voor 6 oktober 2011 was verleend en voorafgaand aan het tijdstip van inwerkingtreding van dat artikel was beëindigd;  

b. beloningen van dagelijks beleidsbepalers, niet zijnde bestuurders, voor zover het steun betreft die is verleend aan een financiële onderneming voor 7 februari 2012.     
2.  [Artikel 1:112, eerste lid, aanhef en onderdeel a, van de Wet op het financieel toezicht](../../../../../../../../../../../wet/wet/op/het/financieel/toezicht/BWBR0020368/README.md) is, indien een financiële onderneming op het tijdstip van inwerkingtreding van dat artikel steun geniet en deze steun reeds voor 6 oktober 2011 was verleend, niet van toepassing op reeds voor 26 oktober 2011 toegekende, maar nog niet uitgekeerde beloningen van haar bestuurders.   
3.  In afwijking van [artikel 1:112, eerste lid, onderdeel b, van de Wet op het financieel toezicht](../../../../../../../../../../../wet/wet/op/het/financieel/toezicht/BWBR0020368/README.md) wordt, indien een financiële onderneming op het tijdstip van inwerkingtreding van dat artikel steun geniet, en deze steun reeds voor 6 oktober 2011 was verleend, bij het bepalen van de waarde van de overige delen van de beloning van haar bestuurders uitgegaan van de waarde die deze overige delen van de beloning hadden op het tijdstip van inwerkingtreding van dat artikel, met dien verstande dat de voor de toepassing van artikel 1:112, eerste lid, onderdeel b, in acht te nemen waarde ten hoogste 120% van de waarde op 26 oktober 2011 bedraagt.   
4.  In een geval als bedoeld in [artikel 1:112, vijfde of zesde lid, van de Wet op het financieel toezicht](../../../../../../../../../../../wet/wet/op/het/financieel/toezicht/BWBR0020368/README.md) wordt voor de toepassing van het tweede en derde lid voor «financiële onderneming» gelezen: de aan het hoofd van de groep staande groepsmaatschappij, onderscheidenlijk de binnen de groep hiërarchisch hoogste groepsmaatschappij met zetel in Nederland.  

### Artikel  Va  

In afwijking van [artikel 1:102, derde lid, van de Wet op het financieel toezicht](../../../../../../../../../../../wet/wet/op/het/financieel/toezicht/BWBR0020368/README.md) beslist de Autoriteit Financiële Markten binnen twaalf maanden na ontvangst op een aanvraag van een vergunning voor het in Nederland aanbieden van beleggingsobjecten als bedoeld in [artikel 1:1 van die wet](../../../../../../../../../../../wet/wet/op/het/financieel/toezicht/BWBR0020368/README.md), voor zover die aanvraag is ingediend door een natuurlijke persoon, rechtspersoon of vennootschap die voor 1 januari 2012 beleggingsobjecten heeft aangeboden voor een nominaal bedrag van ten minste € 50 000 en minder dan € 100 000. Bij ministeriële regeling kan die termijn twee maal worden verlengd met een periode van ten hoogste zes maanden. 

### Artikel  VI  

1.  Deze wet, met uitzondering van de artikelen IV, V en Va, treedt in werking op een bij koninklijk besluit te bepalen tijdstip, dat voor de verschillende artikelen verschillend kan worden vastgesteld.   
2.  De artikelen IV, V en Va treden in werking met ingang van de dag na de datum van uitgifte van het Staatsblad waarin deze wet wordt geplaatst. De artikelen IV en V werken, voor financiële ondernemingen waaraan na 6 oktober 2011 steun wordt verleend, terug tot en met 6 oktober 2011.  

### Artikel  VII  

Deze wet wordt aangehaald als: Wet aansprakelijkheidsbeperking DNB en AFM en bonusverbod staatsgesteunde ondernemingen. 

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   Gegeven te  

’s-Gravenhage 
7 juni 2012  
Beatrix  

De Minister van Financiën,  
J. C. de Jager   

de *negentiende* juni 2012 

De Minister van Veiligheid en Justitie,  
I. W. Opstelten    
