<meta http-equiv='Content-Type' content='text/html; charset=utf-8' />

##Wet van 30 januari 1997, houdende instelling van een vast college van advies op het terrein van de maatschappelijke ontwikkeling (Wet op de Raad voor maatschappelijke ontwikkeling)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is een vast college van advies van het Rijk in te stellen op het terrein van de maatschappelijke ontwikkeling en dat het in verband met artikel 79 van de Grondwet noodzakelijk is daartoe wettelijke bepalingen vast te stellen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  1  

1.  Er is een Raad voor maatschappelijke ontwikkeling.   
2.  De Raad bestaat uit een voorzitter en ten hoogste acht andere leden.  

### Artikel  2  

De Raad heeft tot taak de regering en de beide kamers der Staten-Generaal te adviseren over de hoofdlijnen van beleid inzake de gevolgen van maatschappelijke ontwikkelingen voor zover deze van invloed zijn op de participatie van burgers in en de stabiliteit van de samenleving. 

### Artikel  3  

Deze wet treedt in werking met ingang van 1 januari 1997. Indien het *Staatsblad* waarin deze wet wordt geplaatst, wordt uitgegeven na 31 december 1996, treedt zij in werking met ingang van de dag na de datum van uitgifte van het *Staatsblad* waarin zij wordt geplaatst, en werkt zij terug tot en met 1 januari 1997. 

### Artikel  4  

Deze wet wordt aangehaald als: Wet op de Raad voor maatschappelijke ontwikkeling.  

Lasten en bevelen dat deze in het *Staatsblad* zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
30 januari 1997  
Beatrix   

De Staatssecretaris van Volksgezondheid, Welzijn en Sport, 
E. G. Terpstra    

De Staatssecretaris van Binnenlandse Zaken, 
J. Kohnstamm   

de *vierde* maart 1997 

De Minister van Justitie, 
W. Sorgdrager    
