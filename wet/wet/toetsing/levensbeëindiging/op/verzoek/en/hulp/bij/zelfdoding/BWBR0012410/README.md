<meta http-equiv='Content-Type' content='text/html; charset=utf-8' />

##Wet van 12 april 2001, houdende toetsing van levensbeëindiging op verzoek en hulp bij zelfdoding en wijziging van het Wetboek van Strafrecht en van de Wet op de lijkbezorging (Wet toetsing levensbeëindiging op verzoek en hulp bij zelfdoding)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen weten:

Alzo Wij in overweging genomen hebben, dat het wenselijk is in het [Wetboek van Strafrecht](../../../../../../../../../../../wet/wet/van/3/maart/1881/BWBR0001854/README.md) een strafuitsluitingsgrond op te nemen voor de arts die met inachtneming van wettelijk vast te leggen zorgvuldigheidseisen levensbeëindiging op verzoek toepast of hulp bij zelfdoding verleent, en daartoe bij wet een meldings- en toetsingsprocedure vast te stellen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:     
### Hoofdstuk  I  

####Begripsomschrijvingen

### Artikel  1  

In deze wet wordt verstaan onder: 

a. Onze Ministers: de Ministers van Justitie en van Volksgezondheid, Welzijn en Sport;  

b. hulp bij zelfdoding: het opzettelijk een ander bij zelfdoding behulpzaam zijn of hem de middelen daartoe verschaffen als bedoeld in [artikel 294, tweede lid, tweede volzin, Wetboek van Strafrecht](../../../../../../../../../../../wet/wet/van/3/maart/1881/BWBR0001854/README.md);  

c. de arts: de arts die volgens de melding levensbeëindiging op verzoek heeft toegepast of hulp bij zelfdoding heeft verleend;  

d. de consulent: de arts die is geraadpleegd over het voornemen van een arts om levensbeëindiging op verzoek toe te passen of hulp bij zelfdoding te verlenen;  

e. de hulpverleners: hulpverleners als bedoeld in [artikel 446, eerste lid, van boek 7 van het Burgerlijk Wetboek](../../../../../../../../../../../wet/burgerlijk/wetboek/boek/7/BWBR0005290/README.md);  

f. de commissie: een regionale toetsingscommissie als bedoeld in artikel 3;  

g. regionaal inspecteur: regionaal inspecteur van de Inspectie voor de Gezondheidszorg van het Staatstoezicht op de Volksgezondheid;    

### Hoofdstuk  II  

####Zorgvuldigheidseisen

### Artikel  2  

1.  De zorgvuldigheidseisen, bedoeld in [artikel 293, tweede lid, Wetboek van Strafrecht](../../../../../../../../../../../wet/wet/van/3/maart/1881/BWBR0001854/README.md), houden in dat de arts: 

a. de overtuiging heeft gekregen dat er sprake was van een vrijwillig en weloverwogen verzoek van de patiënt,  

b. de overtuiging heeft gekregen dat er sprake was van uitzichtloos en ondraaglijk lijden van de patiënt,  

c. de patiënt heeft voorgelicht over de situatie waarin deze zich bevond en over diens vooruitzichten,  

d. met de patiënt tot de overtuiging is gekomen dat er voor de situatie waarin deze zich bevond geen redelijke andere oplossing was,  

e. ten minste één andere, onafhankelijke arts heeft geraadpleegd, die de patiënt heeft gezien en schriftelijk zijn oordeel heeft gegeven over de zorgvuldigheidseisen, bedoeld in de onderdelen a tot en met d, en  

f. de levensbeëindiging of hulp bij zelfdoding medisch zorgvuldig heeft uitgevoerd.     
2.  Indien de patiënt van zestien jaren of ouder niet langer in staat is zijn wil te uiten, maar voordat hij in die staat geraakte tot een redelijke waardering van zijn belangen terzake in staat werd geacht, en een schriftelijke verklaring, inhoudende een verzoek om levensbeëindiging, heeft afgelegd, dan kan de arts aan dit verzoek gevolg geven. De zorgvuldigheidseisen, bedoeld in het eerste lid, zijn van overeenkomstige toepassing.   
3.  Indien de minderjarige patiënt een leeftijd heeft tussen de zestien en achttien jaren en tot een redelijke waardering van zijn belangen terzake in staat kan worden geacht, kan de arts aan een verzoek van de patiënt om levensbeëindiging of hulp bij zelfdoding gevolg geven, nadat de ouder of de ouders die het gezag over hem uitoefent of uitoefenen dan wel zijn voogd bij de besluitvorming zijn betrokken.   
4.  Indien de minderjarige patiënt een leeftijd heeft tussen de twaalf en zestien jaren en tot een redelijke waardering van zijn belangen terzake in staat kan worden geacht, kan de arts, indien een ouder of de ouders die het gezag over hem uitoefent of uitoefenen dan wel zijn voogd zich met de levensbeëindiging of hulp bij zelfdoding kan of kunnen verenigen, aan het verzoek van de patiënt gevolg geven. Het tweede lid is van overeenkomstige toepassing.   

### Hoofdstuk  III  

####Regionale toetsingscommissies voor levensbeëindiging op verzoek en hulp bij zelfdoding

### Paragraaf  1:  

####Instelling, samenstelling en benoeming

### Artikel  3  

1.  Er zijn regionale commissies voor de toetsing van meldingen van gevallen van levensbeëindiging op verzoek en hulp bij zelfdoding als bedoeld in [artikel 293, tweede lid](../../../../../../../../../../../wet/wet/van/3/maart/1881/BWBR0001854/README.md), onderscheidelijk [294, tweede lid, tweede volzin, van het Wetboek van Strafrecht](../../../../../../../../../../../wet/wet/van/3/maart/1881/BWBR0001854/README.md).   
2.  Een commissie bestaat uit een oneven aantal leden, waaronder in elk geval één rechtsgeleerd lid, tevens voorzitter, één arts en één deskundige inzake ethische of zingevingsvraagstukken. Van een commissie maken mede deel uit plaatsvervangende leden van elk van de in de eerste volzin genoemde categorieën.   

### Artikel  4  

1.  De voorzitter en de leden, alsmede de plaatsvervangende leden worden door Onze Ministers benoemd voor de tijd van zes jaar. Herbenoeming kan eenmaal plaatsvinden voor de tijd van zes jaar.   
2.  Een commissie heeft een secretaris en één of meer plaatsvervangend secretarissen, allen rechtsgeleerden, die door Onze Ministers worden benoemd. De secretaris heeft in de vergaderingen van de commissie een raadgevende stem.   
3.  De secretaris is voor zijn werkzaamheden voor de commissie uitsluitend verantwoording schuldig aan de commissie.   

### Paragraaf  2:  

####Ontslag

### Artikel  5  

De voorzitter en de leden, alsmede de plaatsvervangende leden kunnen te allen tijde op hun eigen verzoek worden ontslagen door Onze Ministers.  

### Artikel  6  

De voorzitter en de leden, alsmede de plaatsvervangende leden kunnen door Onze Ministers worden ontslagen wegens ongeschiktheid of onbekwaamheid of op andere zwaarwegende gronden.  

### Paragraaf  3:  

####Bezoldiging

### Artikel  7  

De voorzitter en de leden alsmede de plaatsvervangende leden ontvangen vacatiegeld alsmede een vergoeding voor de reis- en verblijfkosten volgens de bestaande rijksregelen, voor zover niet uit anderen hoofde een vergoeding voor deze kosten wordt verleend uit 's Rijks kas.  

### Paragraaf  4:  

####Taken en bevoegdheden

### Artikel  8  

1.  De commissie beoordeelt op basis van het verslag bedoeld in [artikel 7, tweede lid, van de Wet op de lijkbezorging](../../../../../../../../../../../wet/wet/op/de/lijkbezorging/BWBR0005009/README.md), of de arts die levensbeëindiging op verzoek heeft toegepast of hulp bij zelfdoding heeft verleend, heeft gehandeld overeenkomstig de zorgvuldigheidseisen, bedoeld in artikel 2.   
2.  De commissie kan de arts verzoeken zijn verslag schriftelijk of mondeling aan te vullen, indien dit voor een goede beoordeling van het handelen van de arts noodzakelijk is.   
3.  De commissie kan bij de gemeentelijke lijkschouwer, de consulent of de betrokken hulpverleners inlichtingen inwinnen, indien dit voor een goede beoordeling van het handelen van de arts noodzakelijk is.   

### Artikel  9  

1.  De commissie brengt haar gemotiveerde oordeel binnen zes weken na ontvangst van het verslag als bedoeld in artikel 8, eerste lid, schriftelijk ter kennis van de arts.   
2.  De commissie brengt haar oordeel ter kennis van het College van procureurs-generaal en de regionaal inspecteur voor de gezondheidszorg: 

a. indien de arts naar het oordeel van de commissie niet heeft gehandeld overeenkomstig de zorgvuldigheidseisen, bedoeld in artikel 2; of  

b. indien de situatie zich voordoet als bedoeld in [artikel 12, laatste volzin van de Wet op de lijkbezorging.](../../../../../../../../../../../wet/wet/op/de/lijkbezorging/BWBR0005009/README.md) De commissie stelt de arts hiervan in kennis.     
3.  De in het eerste lid genoemde termijn kan eenmaal voor ten hoogste zes weken worden verlengd. De commissie stelt de arts hiervan in kennis.   
4.  De commissie is bevoegd het door haar gegeven oordeel mondeling tegenover de arts nader toe te lichten. Deze mondelinge toelichting kan plaatsvinden op verzoek van de commissie of op verzoek van de arts.   

### Artikel  10  

De commissie is verplicht aan de officier van justitie desgevraagd alle inlichtingen te verstrekken, welke hij nodig heeft: 

1°. ten behoeve van de beoordeling van het handelen van de arts in het geval als bedoeld in artikel 9, tweede lid; of  

2°. ten behoeve van een opsporingsonderzoek.   Van het verstrekken van inlichtingen aan de officier van justitie doet de commissie mededeling aan de arts.  

### Paragraaf  6:  

####Werkwijze

### Artikel  11  

De commissie draagt zorg voor registratie van de ter beoordeling gemelde gevallen van levensbeëindiging op verzoek of hulp bij zelfdoding. Bij ministeriële regeling van Onze Ministers kunnen daaromtrent nadere regels worden gesteld.  

### Artikel  12  

1.  Een oordeel wordt vastgesteld bij gewone meerderheid van stemmen.   
2.  Een oordeel kan slechts door de commissie worden vastgesteld indien alle leden van de commissie aan de stemming hebben deelgenomen.   

### Artikel  13  

De voorzitters van de regionale toetsingscommissies voeren ten minste twee maal per jaar overleg met elkaar over werkwijze en functioneren van de commissies. Bij het overleg worden uitgenodigd een vertegenwoordiger van het College van procureurs-generaal en een vertegenwoordiger van de Inspectie voor de Gezondheidszorg van het Staatstoezicht op de Volksgezondheid.  

### Paragraaf  7:  

####Geheimhouding en Verschoning

### Artikel  14  

De leden en plaatsvervangend leden van de commissie zijn verplicht tot geheimhouding van de gegevens waarover zij bij de taakuitvoering de beschikking krijgen, behoudens voor zover enig wettelijk voorschrift hen tot mededeling verplicht of uit hun taak de noodzaak tot mededeling voortvloeit.  

### Artikel  15  

Een lid van de commissie, dat voor de behandeling van een zaak zitting heeft in de commissie, verschoont zich en kan worden gewraakt indien er feiten of omstandigheden bestaan waardoor de onpartijdigheid van zijn oordeel schade zou kunnen lijden.  

### Artikel  16  

Een lid, een plaatsvervangend lid en de secretaris van de commissie onthouden zich van het geven van een oordeel over het voornemen van een arts om levensbeëindiging op verzoek toe te passen of hulp bij zelfdoding te verlenen.  

### Paragraaf  8:  

####Rapportage

### Artikel  17  

1.  De commissies brengen jaarlijks vóór 1 april aan Onze Ministers een gezamenlijk verslag van werkzaamheden uit over het afgelopen kalenderjaar. Onze Ministers stellen hiervoor bij ministeriële regeling een model vast.   
2.  Het in het eerste lid bedoelde verslag van werkzaamheden vermeldt in ieder geval: 

a. het aantal gemelde gevallen van levensbeëindiging op verzoek en hulp bij zelfdoding waarover de commissie een oordeel heeft uitgebracht;  

b. de aard van deze gevallen;  

c. de oordelen en de daarbij gemaakte afwegingen.     

### Artikel  18  

Onze Ministers brengen jaarlijks ter gelegenheid van het indienen van de begroting aan de Staten-Generaal verslag uit met betrekking tot het functioneren van de commissies naar aanleiding van het in het artikel 17, eerste lid, bedoelde verslag van werkzaamheden.  

### Artikel  19  

1.  Op voordracht van Onze Ministers worden bij algemene maatregel van bestuur met betrekking tot de commissies regels gesteld betreffende 

a. hun aantal en relatieve bevoegdheid;  

b. hun vestigingsplaats.     
2.  Bij of krachtens algemene maatregel van bestuur kunnen Onze Ministers met betrekking tot de commissies nadere regels stellen betreffende 

a. hun omvang en samenstelling;  

b. hun werkwijze en verslaglegging.     

### Hoofdstuk  IIIa  

####Bonaire, Sint Eustatius en Saba

### Artikel  19a  

Deze wet is mede van toepassing in de openbare lichamen Bonaire, Sint Eustatius en Saba met inachtneming van het in dit hoofdstuk bepaalde.  

### Artikel  19b  

1.  Voor de toepassing van: 

– artikel 1, onderdeel b, wordt in plaats van « [artikel 294, tweede lid, tweede volzin, Wetboek van Strafrecht](../../../../../../../../../../../wet/wet/van/3/maart/1881/BWBR0001854/README.md) » gelezen: artikel 307, tweede lid, tweede volzin, van het Wetboek van Strafrecht BES.  

– artikel 1, onderdeel f, wordt in plaats van «een regionale toetsingscommissie als bedoeld in artikel 3 » gelezen: een commissie als bedoeld in artikel 19c.  

– artikel 2, eerste lid, aanhef, wordt in plaats van « [artikel 293, tweede lid, tweede volzin, Wetboek van Strafrecht](../../../../../../../../../../../wet/wet/van/3/maart/1881/BWBR0001854/README.md) » gelezen: [artikel 306, tweede lid, tweede volzin van het Wetboek van Strafrecht BES](../../../../../../../../../../../wet-BES/wetboek/van/strafrecht/bes/BWBR0028570/README.md).  

– artikel 8, eerste lid, wordt in plaats van « [artikel 7, tweede lid, van de Wet op de lijkbezorging](../../../../../../../../../../../wet/wet/op/de/lijkbezorging/BWBR0005009/README.md) » gelezen: [artikel 1, derde lid, van de Wet verklaringen van overlijden BES](../../../../../../../../../../../wet-BES/wet/verklaringen/van/overlijden/bes/BWBR0028199/README.md).  

– artikel 8, derde lid, vervalt: of de betrokken hulpverleners.  

– artikel 9, tweede lid, aanhef, wordt in plaats van «het College van procureurs-generaal» gelezen: de procureur-generaal.     
2.  Artikel 1, onder e, is niet van toepassing.   

### Artikel  19c  

In afwijking van artikel 3, eerste lid, is er een door Onze Ministers aan te wijzen commissie, die bevoegd is de meldingen van gevallen van levensbeëindiging op verzoek en hulp bij zelfdoding als bedoeld in artikel 306, tweede lid, onderscheidenlijk 307, tweede lid, tweede volzin, van het Wetboek van Strafrecht BES te toetsen.  

### Artikel  19d  

Bij het overleg, bedoeld in artikel 13, is de voorzitter van de commissie, bedoeld in artikel 19c, betrokken. Tevens zijn betrokken de procureur-generaal of een door hem aan te wijzen vertegenwoordiger en een vertegenwoordiger van de Inspectie voor de Volksgezondheid.  

### Hoofdstuk  IV  

####Wijzigingen in andere wetten

### Artikel  20  

Wijzigt het Wetboek van Strafrecht.   

### Artikel  21  

Wijzigt de Wet op de lijkbezorging.   

### Artikel  22  

Wijzigt de Algemene wet bestuursrecht.   

### Hoofdstuk  V  

####Slotbepalingen

### Artikel  23  

Deze wet treedt in werking op een bij koninklijk besluit te bepalen tijdstip.  

### Artikel  24  

Deze wet wordt aangehaald als: Wet toetsing levensbeëindiging op verzoek en hulp bij zelfdoding.  

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
12 april 2001  
Beatrix  

De Minister van Justitie, 
A. H. Korthals   

De Minister van Volksgezondheid, Welzijn en Sport, 
E. Borst-Eilers   

de *zesentwintigste* april 2001 

De Minister van Justitie, 
A. H. Korthals    
