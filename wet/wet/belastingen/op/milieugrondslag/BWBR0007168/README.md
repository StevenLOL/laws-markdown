<meta http-equiv='Content-Type' content='text/html; charset=utf-8' />

##Wet van 23 december 1994, houdende vaststelling van de Wet belastingen op milieugrondslag

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is belastingen op grondwater, afvalstoffen en uranium-235 in te stellen en deze te zamen met de in de [Wet milieubeheer](../../../../../../wet/wet/milieubeheer/BWBR0003245/README.md) opgenomen verbruiksbelastingen van brandstoffen te vervatten in één wet belastingen op milieugrondslag;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:     
### Hoofdstuk  I  

####Inleidende bepalingen

### Artikel  1  

Krachtens deze wet worden de volgende belastingen geheven: 

a. een belasting op grondwater;  

b. een belasting op leidingwater;  

c. een belasting op afvalstoffen;  

d. een belasting op kolen;  

e. een energiebelasting;  

f. een verpakkingenbelasting.    

### Artikel  2  

1.  Voor de toepassing van deze wet en de daarop berustende bepalingen wordt verstaan onder: 

a. Onze Minister: Onze Minister van Financiën;  

b. Onze Ministers: Onze Minister van Financiën en Onze Minister van Infrastructuur en Milieu;  

c. GN-code: een code als bedoeld in verordening (EEG) nr. 2658/87 van de Raad van de Europese Gemeenschappen van 23 juli 1987 met betrekking tot de tarief- en statistieknomenclatuur en het gemeenschappelijk douanetarief (PbEG L 256), zoals deze luidt op 1 januari 2002.     
2.  Bij regeling van Onze Minister kunnen de GN-codes, genoemd in artikel 32, onderdeel a, en artikel 47, eerste lid, onderdelen m en n, worden aangepast indien de overeenkomstige GN-codes zoals opgenomen in de richtlijn nr. 2003/96/EG van de Raad van de Europese Unie van 27 oktober 2003 tot herstructurering van de communautaire regeling voor de belasting van energieproducten en elektriciteit (PbEU L 283), in overeenstemming met artikel 2, lid vijf, van die richtlijn zijn aangepast. In dat geval kan bij regeling van Onze Minister eveneens de datum in het eerste lid, onderdeel c, worden vervangen door de datum van de versie van de in dat onderdeel bedoelde verordening die aan de wijziging van de GN-codes ten grondslag heeft gelegen.   

### Hoofdstuk  II  

####Grondwaterbelasting

### Afdeling  1  

####Begripsbepalingen

### Artikel  3  

1.  Voor de toepassing van dit hoofdstuk en de daarop berustende bepalingen wordt verstaan onder: 

a. grondwater: zoet grondwater;  

b. zoet grondwater: grondwater dat minder dan 300 milligram chloride per liter bevat;  

c. inrichting: onttrekkingsinrichting als bedoeld in [artikel 6.1 van de Waterwet](../../../../../../wet/waterwet/BWBR0025458/README.md);  

d. onttrekken van grondwater: het onttrekken van grondwater aan de bodem door middel van een inrichting;  

e. infiltreren van water: water in de bodem brengen ter aanvulling van het grondwater met het oog op het onttrekken van grondwater;  

f. pompcapaciteit: het maximum wateropbrengend vermogen van een inrichting in kubieke meter per uur;  

g. drinkwaterbedrijf: drinkwaterbedrijf als bedoeld in [artikel 1, eerste lid, van de Drinkwaterwet](../../../../../../wet/drinkwaterwet/BWBR0026338/README.md);  

h. OEDI: een door Onze Minister van Infrastructuur en Milieu aangewezen gecombineerde inrichting voor grondwaterwinning met voorschakeling van oeverfiltratie en diepinfiltratie.     
2.  Voor de toepassing van dit hoofdstuk en de daarop berustende bepalingen worden als één inrichting aangemerkt: 

a. inrichtingen die een samenhangend geheel vormen;  

b. inrichtingen van dezelfde houder die op minder dan een kilometer afstand van elkaar gelegen zijn en die worden gebruikt voor overeenkomstige doeleinden.     
3.  Als drinkwaterbedrijf wordt mede aangemerkt de persoon die of het lichaam dat op zichzelf niet een drinkwaterbedrijf is als bedoeld in [artikel 1, eerste lid, van de Drinkwaterwet](../../../../../../wet/drinkwaterwet/BWBR0026338/README.md), doch met een dergelijk bedrijf in financieel, organisatorisch en economisch opzicht zodanig is verweven dat die persoon of dat lichaam met dat bedrijf een eenheid vormt.   
4.  Dit hoofdstuk is niet van toepassing op het onttrekken van grondwater: 

a. bij de ontwatering of afwatering van gronden;  

b. bij of ten behoeve van het opsporen of winnen van delfstoffen of aardwarmte in de zin van [artikel 1 van de Mijnbouwwet](../../../../../../wet/mijnbouwwet/BWBR0014168/README.md), voor zover het onttrekken op een diepte van meer dan 500 meter beneden de oppervlakte van de aardbodem plaatsvindt.     

### Afdeling  2  

####Grondslag en belastingplicht

### Artikel  4  

Onder de naam grondwaterbelasting wordt een belasting geheven ter zake van het onttrekken van grondwater.  

### Artikel  5  

1.  De belasting wordt geheven van de houder van de inrichting.   
2.  De houder van de inrichting is voor de toepassing van dit hoofdstuk en de daarop berustende bepalingen: 

a. indien de daartoe krachtens de [Waterwet](../../../../../../wet/waterwet/BWBR0025458/README.md) en de daarop berustende bepalingen bevoegde instantie een vergunning heeft verleend voor de onttrekking van het grondwater: degene aan wie deze vergunning is verleend;  

b. indien ter zake van de onttrekking van het grondwater de krachtens de [Waterwet](../../../../../../wet/waterwet/BWBR0025458/README.md) en de daarop berustende bepalingen voorgeschreven melding is gedaan: degene die deze melding heeft gedaan;  

c. in overige gevallen: degene ten behoeve van wie de onttrekking plaatsvindt.     

### Afdeling  3  

####Maatstaf van heffing en verschuldigdheid

### Artikel  6  

1.  De belasting wordt berekend over de onttrokken hoeveelheid grondwater, gemeten in kubieke meter.   
2.  Op de belasting wordt een vermindering toegepast, berekend over het aantal kubieke meter geïnfiltreerd water, indien het infiltreren van water geschiedt in overeenstemming met de voorwaarden welke daartoe zijn gesteld in de vergunning die voor het onttrekken of voor het infiltreren van water is verleend ingevolge de [Waterwet](../../../../../../wet/waterwet/BWBR0025458/README.md) en voor zover het infiltreren van water geschiedt in rechtstreeks verband met een belaste onttrekking van grondwater.   
3.  Bij op voordracht van Onze Ministers vast te stellen algemene maatregel van bestuur worden regels gesteld omtrent de wijze waarop het aantal kubieke meter van de onttrekking onderscheidenlijk de infiltratie van water wordt vastgesteld.   
4.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Artikel  7  

De belasting wordt verschuldigd op het tijdstip van onttrekking.  

### Afdeling  4  

####Tarief

### Artikel  8  

1.  Het tarief bedraagt per kubieke meter onttrokken grondwater € 0,1963.   
2.  In afwijking van het eerste lid bedraagt het tarief nihil voor onttrekkingen door middel van een inrichting waarbij grondwater wordt onttrokken en vervolgens in een gesloten systeem weer volledig wordt teruggevoerd in hetzelfde watervoerende pakket als waaraan het is onttrokken, in overeenstemming met de voorwaarden welke daartoe zijn gesteld in de vergunning die voor het onttrekken en terugvoeren van grondwater is verleend ingevolge de [Waterwet](../../../../../../wet/waterwet/BWBR0025458/README.md).   
3.  In afwijking van het eerste lid bedraagt het tarief voor onttrekkingen met behulp van een OEDI per kubieke meter onttrokken grondwater € 0,0635 voor zover de in een jaar onttrokken hoeveelheid grondwater de in dat jaar geïnfiltreerde hoeveelheid water niet overschrijdt, met dien verstande dat in dat geval de onttrekking door middel van een oevergrondwaterwinning en de infiltratie niet in aanmerking worden genomen.   

### Artikel  9  

De in artikel 6, tweede lid, bedoelde vermindering bedraagt per kubieke meter geïnfiltreerd water € 0,1644.  

### Afdeling  5  

####Vrijstellingen

### Artikel  10  

1.  Vrijgesteld zijn de volgende onttrekkingen van grondwater: 

a. onttrekking door middel van een inrichting met een pompcapaciteit die niet meer bedraagt dan tien kubieke meter per uur;  

b. onttrekking door middel van een inrichting die uitsluitend wordt gebruikt voor het drooghouden van een bouwput ten behoeve van bouw- en waterbouwkundige werken, indien de te onttrekken hoeveelheid grondwater niet meer bedraagt dan 50 000 kubieke meter per maand en de onttrekking niet langer duurt dan vier aaneengesloten maanden;  

c. onttrekking door middel van een inrichting die bij wijze van proef grondwater aan de bodem onttrekt, indien de te onttrekken hoeveelheid grondwater niet meer bedraagt dan 50 000 kubieke meter per maand en de onttrekking niet langer duurt dan vier aaneengesloten maanden;  

d. onttrekking door middel van een inrichting ten behoeve van noodvoorzieningen, waaronder mede wordt verstaan brandputten, koeling van noodstroomaggregaten, sprinklerinstallaties en dergelijke, indien deze uitsluitend worden gebruikt in buitengewone omstandigheden;  

e. onttrekking door middel van een inrichting die uitsluitend of nagenoeg uitsluitend wordt gebruikt voor beregenings- of bevloeiingsdoeleinden, dan wel voor beide doeleinden;  

f. onttrekkingen in het kader van een bodem- of grondwatersaneringsproject;  

g. onttrekkingen ten behoeve van een bodemenergiesysteem door middel van een inrichting waarbij grondwater wordt onttrokken en vervolgens in een gesloten systeem weer volledig wordt teruggevoerd in hetzelfde watervoerende pakket als waaraan het is onttrokken, in overeenstemming met de voorwaarden welke daartoe zijn gesteld in de vergunning die voor het onttrekken en terugvoeren van grondwater is verleend ingevolge de [Waterwet](../../../../../../wet/waterwet/BWBR0025458/README.md);  

h. onttrekkingen ten behoeve van landijsbanen.     
2.  Een vrijstelling als bedoeld in het eerste lid, onderdelen b en c, wordt slechts één maal per inrichting verleend.   
3.  Indien zich in de in het eerste lid, onderdelen b en c, bedoelde periode van vier aaneengesloten maanden ten gevolge van aantoonbare overmacht een onderbreking in de werkzaamheden voordoet, wordt die periode verlengd met een periode die gelijk is aan de duur van de overmachtsituatie.   

### Afdeling  6  

####Verplichting ten dienste van de belastingheffing

### Artikel  11  

1.  De belastingplichtige voert een administratie waaruit de hoeveelheden van de onttrekkingen en van de infiltraties van water duidelijk blijken.   
2.  Geen administratie behoeft te worden gevoerd ter zake van een onttrekking als bedoeld in artikel 10, eerste lid, onderdelen a, d, e, f, g en h.   
3.  Geen administratie behoeft te worden gevoerd ter zake van een onttrekking als bedoeld in artikel 10, eerste lid, onderdelen b en c, indien vaststaat dat de onttrekking niet langer dan twee aaneengesloten maanden zal duren en de pompcapaciteit van de inrichting minder dan zestig kubieke meter per uur bedraagt.   
4.  Bij regeling van Onze Minister worden nadere regels gesteld met betrekking tot de wijze waarop aan de in het eerste lid bedoelde verplichting wordt voldaan.   

### Hoofdstuk  III  

####Belasting op leidingwater

### Afdeling  1  

####Begripsbepalingen

### Artikel  12  

Voor de toepassing van dit hoofdstuk en de daarop berustende bepalingen wordt verstaan onder: 

a. leidingwater: water dat door een drinkwaterbedrijf of een afzonderlijke watervoorziening aan derden ter beschikking wordt gesteld, al dan niet van drinkwaterkwaliteit;  

b. drinkwaterbedrijf: drinkwaterbedrijf als bedoeld in [artikel 1, eerste lid, van de Drinkwaterwet](../../../../../../wet/drinkwaterwet/BWBR0026338/README.md);  

c. afzonderlijke watervoorziening: landgebonden voorziening, niet zijnde een drinkwaterbedrijf, voor de winning of behandeling van water, dat met behulp van een leiding of distributienet als leidingwater ter beschikking wordt gesteld;  

d. aansluiting: een aansluiting van een in Nederland gelegen onroerende zaak als bedoeld in [artikel 16, onderdelen a tot en met e, van de Wet waardering onroerende zaken](../../../../../../wet/wet/waardering/onroerende/zaken/BWBR0007119/README.md), op het distributienet van een drinkwaterbedrijf of van een afzonderlijke watervoorziening, waaruit leidingwater aan de verbruiker wordt geleverd; een aansluiting kan bestaan uit een of meer leveringspunten;  

e. particuliere installatie voor centrale watervoorziening: installatie voor de levering van water aan meer dan een onroerende zaak als bedoeld in [artikel 16, onderdelen a tot en met e, van de Wet waardering onroerende zaken](../../../../../../wet/wet/waardering/onroerende/zaken/BWBR0007119/README.md), welke installatie permanent is aangesloten op het distributienet van een drinkwaterbedrijf of van een afzonderlijke watervoorziening.    

### Afdeling  2  

####Grondslag en belastingplicht

### Artikel  13  

Onder de naam belasting op leidingwater wordt een belasting geheven op leidingwater.  

### Artikel  14  

1.  De belasting wordt geheven ter zake van de levering van leidingwater via een aansluiting aan de verbruiker, met dien verstande dat de belasting wordt geheven over een hoeveelheid van maximaal 300 kubieke meter per verbruiksperiode van twaalf maanden per aansluiting.   
2.  Bij een verbruiksperiode korter dan wel langer dan twaalf maanden wordt de in het eerste lid genoemde hoeveelheidsgrens naar evenredigheid verlaagd, onderscheidenlijk verhoogd.   
3.  Bij de levering van leidingwater aan een particuliere installatie voor centrale watervoorziening wordt, in afwijking in zoverre van het eerste lid, de belasting geheven over de totale hoeveelheid geleverd water, met dien verstande dat, indien de exploitant van de installatie aan degene die het leidingwater heeft geleverd een verklaring heeft overgelegd waarin opgaaf wordt gedaan van het aantal onroerende zaken, bedoeld in [artikel 16, onderdelen a tot en met e, van de Wet waardering onroerende zaken](../../../../../../wet/wet/waardering/onroerende/zaken/BWBR0007119/README.md) dat door de installatie van water wordt voorzien, ten hoogste wordt geheven over een hoeveelheid van 300 kubieke meter vermenigvuldigd met dat aantal.   
4.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Artikel  15  

De belasting wordt geheven van degene die de levering verricht.  

### Afdeling  3  

####Maatstaf van heffing en verschuldigdheid

### Artikel  16  

1.  De belasting wordt geheven per eenheid leidingwater, gemeten in kubieke meter.   
2.  Ingeval de hoeveelheid geleverd leidingwater niet in kubieke meter bekend is, wordt de belasting geheven over een hoeveelheid die wordt berekend door het bedrag dat ter zake van de levering van water in rekening wordt gebracht, te verminderen met het vastrecht dat door de leverancier aan huishoudelijke verbruikers in rekening wordt gebracht indien wel een meter aanwezig is, en de uitkomst te delen door de prijs per kubieke meter die de leverancier in rekening brengt aan die verbruikers.   

### Artikel  17  

1.  De belasting wordt verschuldigd: 

a. in gevallen waarin een voorschotnota wordt uitgereikt of, indien geen voorschotnota wordt uitgereikt, een voorschotbedrag wordt ontvangen: 

1°. op het tijdstip waarop een voorschotnota wordt uitgereikt onderscheidenlijk een voorschotbedrag wordt ontvangen; alsmede  

2°. op het tijdstip van de uitreiking van de eindfactuur over een verbruiksperiode;    

b. in gevallen waarin geen voorschotnota wordt uitgereikt en geen voorschotbedrag wordt ontvangen, op het tijdstip van de uitreiking van de factuur;  

c. in overige gevallen op het tijdstip waarop de levering plaatsvindt.     
2.  Voor de toepassing van het eerste lid, onderdeel a, onder 1°, in samenhang met artikel 14, eerste lid, wordt de hoeveelheid leidingwater, waarop de voorschotnota dan wel het voorschotbedrag is gebaseerd, aangemerkt als geleverde hoeveelheid.   
3.  In gevallen waarin per verbruiksperiode van twaalf maanden meer dan 300 kubieke meter leidingwater via een aansluiting aan een verbruiker wordt geleverd en ter zake van die levering voorschotnota’s worden uitgereikt of voorschotbedragen worden ontvangen, wordt bij de berekening van de op de verbruiksperiode betrekking hebbende voorschotbedragen naar evenredigheid rekening gehouden met de belasting die overeenkomstig artikel 14, eerste lid, ter zake van de hoeveelheid van 300 kubieke meter verschuldigd is.   
4.  Onder de in het eerste lid, onderdeel a, onder 2°, bedoelde eindfactuur wordt verstaan de factuur die wordt opgemaakt na afloop van een verbruiksperiode en waarin verrekening plaatsvindt met de op deze verbruiksperiode betrekking hebbende voorschotbedragen.   
5.  Indien de in het vierde lid bedoelde verrekening leidt tot een lager bedrag dan over de verbruiksperiode aan belasting is voldaan, wordt het verschil in mindering gebracht op de aangifte over het tijdvak waarin de eindfactuur is uitgereikt.   

### Afdeling  4  

####Tarief

### Artikel  18  

Het tarief bedraagt € 0,158 per kubieke meter leidingwater.  

### Afdeling  5  

####Vrijstellingen

### Artikel  19  

Vrijstelling van de belasting wordt verleend ter zake van de levering van leidingwater door middel van noodvoorzieningen, waaronder worden verstaan brandkranen, sprinklerinstallaties en dergelijke, indien deze uitsluitend worden gebruikt in buitengewone omstandigheden.  

### Afdeling  6  

####Teruggaaf

### Artikel  20  

1.  Op verzoek wordt teruggaaf van de belasting verleend voor zover de belasting over de hoeveelheden leidingwater die door een verbruiker in een verbruiksperiode van twaalf maanden van verschillende leveranciers zijn betrokken, hoger is dan de belasting die zou zijn verschuldigd indien sprake was van één leverancier.   
2.  De teruggaaf, bedoeld in het eerste lid, wordt verleend aan de verbruiker.   
3.  Bij op voordracht van Onze Minister vast te stellen algemene maatregel van bestuur worden regels gesteld met betrekking tot de indiening van het verzoek en de wijze waarop kan worden aangetoond dat aan de voorwaarden voor teruggaaf wordt voldaan.   
4.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Afdeling  7  

####Verplichtingen ten dienste van de belastingheffing

### Artikel  21  

1.  De in artikel 15 bedoelde belastingplichtige voert een administratie waaruit duidelijk alle gegevens blijken die voor de heffing van de belasting van belang kunnen zijn.   
2.  Bij regeling van Onze Minister worden nadere regels gesteld omtrent de wijze waarop aan de in het eerste lid bedoelde verplichting wordt voldaan.   

### Hoofdstuk  IV  

####Afvalstoffenbelasting

### Afdeling  1  

####Begripsbepalingen

### Artikel  22  

1.  Voor de toepassing van dit hoofdstuk en de daarop berustende bepalingen wordt verstaan onder: 

a. afvalstoffen: afvalstoffen als bedoeld in de [Wet milieubeheer](../../../../../../wet/wet/milieubeheer/BWBR0003245/README.md), en zeer laag radioactief afval;  

aa. zeer laag radioactief afval: radioactieve afvalstoffen van natuurlijke bronnen van ioniserende straling, waarin de activiteit van de betrokken natuurlijke bronnen op enig moment gelijk is aan of hoger is dan de in [bijlage 1, tabel 1, van het Besluit stralingsbescherming](../../../../../../AMvB/besluit/stralingsbescherming/BWBR0012702/README.md) vermelde waarde, en de activiteitsconcentratie van de betrokken natuurlijke bronnen gelijk is aan of hoger is dan de in [bijlage 1, tabel 1, van het Besluit stralingsbescherming](../../../../../../AMvB/besluit/stralingsbescherming/BWBR0012702/README.md) vermelde waarde en lager is dan tien maal die waarde;  

b. verwijdering: storten of verbranden van afvalstoffen, met uitzondering van verbranden met een hoofdgebruik als brandstof of een hoofdgebruik voor een andere wijze van energieopwekking;  

ba. nuttige toepassing: nuttige toepassing als bedoeld in de [Wet milieubeheer](../../../../../../wet/wet/milieubeheer/BWBR0003245/README.md);  

bb. storten: storten als bedoeld in de [Wet milieubeheer](../../../../../../wet/wet/milieubeheer/BWBR0003245/README.md);  

c. inrichting: een inrichting als bedoeld in de [Wet milieubeheer](../../../../../../wet/wet/milieubeheer/BWBR0003245/README.md), werken daaronder niet begrepen, waarin afvalstoffen worden verwijderd;  

ca. oude stortplaats: een stortplaats die staat vermeld op de lijst, bedoeld in [artikel 8.53 van de Wet milieubeheer](../../../../../../wet/wet/milieubeheer/BWBR0003245/README.md);  

d. baggerspecie: materiaal dat is vrijgekomen uit de bodem of oever van een oppervlaktelichaam en dat bestaat uit minerale delen met een maximale korrelgrootte van 2 millimeter en organische stof in een verhouding en met een structuur zoals deze in de bodem van nature worden aangetroffen, alsmede van nature in de bodem voorkomende schelpen en grind met een korrelgrootte van 2 tot 63 millimeter. Onder baggerspecie wordt mede verstaan: sediment en het residu van de reiniging van baggerspecie;  

e. stoffen: stoffen als bedoeld in de [Wet milieubeheer](../../../../../../wet/wet/milieubeheer/BWBR0003245/README.md);  

f. preparaten: preparaten als bedoeld in de [Wet milieubeheer](../../../../../../wet/wet/milieubeheer/BWBR0003245/README.md);  

g. volumieke massa: gewicht per volume-eenheid uitgedrukt in kilogram per kubieke meter;  

h. percolaat: vloeistof die uit gestorte afvalstoffen komt of daarmee in contact is geweest;  

i. stortgas: gas dat uit gestorte afvalstoffen vrijkomt als gevolg van biologische afbraakreacties.     
2.  Voor de toepassing van dit hoofdstuk en de daarop berustende bepalingen worden niet tot afvalstoffen gerekend die stoffen, preparaten en voorwerpen, die voldoen aan de voorwaarden van bij algemene maatregel van bestuur opgesomde besluiten en regelingen volgens welke deze stoffen, preparaten en voorwerpen buiten inrichtingen met een stortplaats milieuhygiënisch verantwoord zijn toe te passen, dan wel bestemd zijn te worden gebruikt voor bij algemene maatregel van bestuur aan te wijzen toepassingen die hetzij verband houden met de bedrijfsvoering van de inrichting, hetzij deel uitmaken van het bedrijfsproces dat leidt tot de nuttige toepassing of verwijdering van afvalstoffen.   

### Afdeling  2  

####Grondslag en belastingplicht

### Artikel  23  

1.  Onder de naam afvalstoffenbelasting wordt een belasting geheven ter zake van: 

a. de afgifte ter verwijdering van afvalstoffen aan een inrichting;  

b. de verwijdering van afvalstoffen binnen de inrichting waarin deze zijn ontstaan.     
2.  De aan een inrichting afgegeven afvalstoffen worden geacht alle te zijn afgegeven ter verwijdering.   

### Artikel  24  

De belasting wordt geheven van de houder van een inrichting.  

### Afdeling  3  

####Maatstaf van heffing en verschuldigdheid

### Artikel  25  

1.  De belasting wordt berekend over het gewicht van de afvalstoffen, gemeten in kilogrammen.   
2.  Bij regeling van Onze Ministers kunnen regels worden gesteld omtrent de wijze waarop het gewicht van de afvalstoffen wordt bepaald.   

### Artikel  26  

De belasting wordt verschuldigd op het tijdstip waarop: 

a. de afvalstoffen ter verwijdering worden afgegeven;  

b. de afvalstoffen binnen de inrichting waarin deze afvalstoffen zijn ontstaan, worden verwijderd.    

### Artikel  27  

1.  Op de verschuldigde belasting wordt in mindering gebracht de belasting ter zake van stoffen, preparaten of voorwerpen die de inrichting, al dan niet na nuttige toepassing, hebben verlaten, met dien verstande dat de vermindering niet wordt toegepast ter zake van percolaat of stortgas.   
2.  Indien bij de afgifte van een afzonderlijke, duidelijk herkenbare afvalstoffenstroom aan een inrichting bekend is dat deze niet uitsluitend bestaat uit voor verwijdering bestemde afvalstoffen, kan de inspecteur op schriftelijk verzoek van de belastingplichtige toestaan dat voor de berekening van de verschuldigde belasting met betrekking tot die afvalstroom de totale hoeveelheid afgegeven afvalstoffen door toepassing van een verhoudingsgetal wordt herleid tot de hoeveelheid voor verwijdering afgegeven afvalstoffen.   
3.  Het in het tweede lid bedoelde verhoudingsgetal wordt gebaseerd op de gegevens uit het voorafgaande tijdvak. Na afloop van het kalenderjaar vindt herrekening plaats op de voet van het eerste lid.   
4.  Bij op voordracht van Onze Minister vast te stellen algemene maatregel van bestuur kunnen voorwaarden en beperkingen worden gesteld waaronder de in het eerste lid bedoelde vermindering van belasting en het in het tweede lid bedoelde verhoudingsgetal worden toegepast.   
5.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Afdeling  4  

####Tarief

### Artikel  28  

1.  Het tarief bedraagt in geval van: 

a. het storten van afvalstoffen: € 108,13 per 1000 kilogram;  

b. het verbranden van afvalstoffen: nihil.     
2.  In afwijking van het eerste lid, onderdeel a, bedraagt het tarief € 16,89 per 1000 kilogram voor: 

a. afvalstoffen die uitsluitend bestaan uit de categorie van afvalstoffen, genoemd in [artikel 1, eerste lid, onder 21, van het Besluit stortplaatsen en stortverboden afvalstoffen](../../../../../../AMvB/besluit/stortverbod/afvalstoffen/BWBR0009094/README.md);  

b. afvalstoffen die afkomstig zijn van de afgraving van een oude stortplaats indien met betrekking tot die stortplaats door de inspecteur een vergunning is afgegeven voor de toepassing van dit tarief;  

c. afvalstoffen met een volumieke massa van meer dan 1100 kilogram per kubieke meter;  

d. bij regeling van Onze Ministers aan te wijzen afvalstoffen die niet verbrandbaar zijn en waarvan nuttige toepassing niet mogelijk is, die onvermengd zijn met andere afvalstoffen en die rechtstreeks door de producent worden aangeboden.     
3.  De inspecteur verleent de vergunning, bedoeld in het tweede lid, onderdeel b, op schriftelijk verzoek indien bij de vergunningaanvraag een herontwikkelingsplan wordt overgelegd dat voldoet aan bij algemene maatregel van bestuur te stellen voorwaarden.   
4.  Bij de vergunningverlening kan de inspecteur voorwaarden stellen met betrekking tot het tijdpad en de administratie van de herontwikkeling.   
5.  De inspecteur kan de vergunning, bedoeld in het tweede lid, onderdeel b, bij voor bezwaar vatbare beschikking intrekken indien: 

a. blijkt dat de herontwikkeling niet wordt uitgevoerd in overeenstemming met het herontwikkelingsplan;  

b. de vergunninghouder heeft gehandeld in strijd met de aan de vergunning verbonden voorwaarden of met de bepalingen van deze wet of daarop gebaseerde regelingen;  

c. misbruik van de vergunning is gemaakt of een poging daartoe is gedaan; of  

d. de vergunninghouder daarom verzoekt.     
6.  Bij op voordracht van Onze Minister vast te stellen algemene maatregel van bestuur kunnen voorwaarden en beperkingen worden gesteld met betrekking tot de toepassing van het tweede lid.   
7.  Bij regeling van Onze Ministers kunnen regels worden gesteld omtrent de wijze waarop de in het tweede lid bedoelde afvalstoffen moeten worden aangeboden.   

### Artikel  28a  

1.  Bij regeling van Onze Minister kan artikel 28, tweede lid, onderdeel b, buiten toepassing worden gesteld of per kalenderjaar of gedeelte daarvan worden beperkt, na overleg met Onze Minister van Infrastructuur en Milieu.   
2.  Een regeling als bedoeld in het eerste lid mag slechts strekken tot het voorkomen of beperken van een overschrijding van het voor de regeling voor het afgraven van oude stortplaatsen in de begroting opgenomen bedrag.   
3.  Het buiten toepassing stellen, bedoeld in het eerste lid, heeft geen werking voor afvalstoffen afkomstig van een oude stortplaats waarvoor een vergunning als bedoeld in artikel 28, tweede lid, onderdeel b, is verleend die reeds voor dit buiten toepassing stellen is afgegeven.   

### Afdeling  5*  

####Vrijstelling

### Artikel  29  

1.  Vrijgesteld is de verwijdering van baggerspecie.   
2.  Indien baggerspecie ter verwijdering wordt afgegeven aan inrichtingen waar op grond van de voor die inrichting geldende omgevingsvergunning voor een inrichting als bedoeld in de [Wet milieubeheer](../../../../../../wet/wet/milieubeheer/BWBR0003245/README.md), ook andere afvalstoffen dan baggerspecie mogen worden gestort, wordt door de aanbieder van de baggerspecie aan de houder van de inrichting een verklaring overgelegd waaruit blijkt dat sprake is van baggerspecie.   
3.  De in het tweede lid bedoelde verklaring wordt verstrekt door Onze Minister van Infrastructuur en Milieu.   

### Afdeling  6*  

####Teruggaaf

### Artikel  30  

1.  Op verzoek wordt teruggaaf verleend van belasting ter zake van afvalstoffen die afkomstig zijn van een overtreder jegens wie krachtens [artikel 18.2 van de Wet milieubeheer](../../../../../../wet/wet/milieubeheer/BWBR0003245/README.md) of [artikel 5.2 van de Wet algemene bepalingen omgevingsrecht](../../../../../../wet/wet/algemene/bepalingen/omgevingsrecht/BWBR0024779/README.md) bestuursdwang is toegepast, indien: 

a. de afvalstoffen ter verwijdering aan een inrichting zijn afgegeven door of vanwege het bevoegd gezag van een provincie of van een gemeente;  

b. de afvalstoffenbelasting door de houder van de inrichting bij de provincie of de gemeente in rekening is gebracht;  

c. de afvalstoffen gescheiden van andere afvalstoffen zijn afgegeven aan de inrichting; en  

d. de kosten die verband houden met de toepassing van bestuursdwang, hieronder begrepen de stortkosten, de verschuldigde afvalstoffenbelasting en de overige kosten die direct met de verwijdering van de afvalstoffen verband houden, niet of niet geheel verhaald kunnen worden op de overtreder.     
2.  De teruggaaf wordt verleend aan de provincie of de gemeente, die de afvalstoffen ter verwijdering heeft afgegeven.   
3.  De teruggaaf bedraagt maximaal de betaalde afvalstoffenbelasting die naar evenredigheid is toe te rekenen aan het deel van de totale kosten van de toepassing van bestuursdwang dat niet verhaald kan worden op de overtreder.   

### Afdeling  7*  

####Verplichting ten dienste van de belastingheffing

### Artikel  31  

1.  De belastingplichtige is gehouden een administratie te voeren zodanig dat daaruit te allen tijde duidelijk blijken de aard, de hoeveelheid en de herkomst van de afvalstoffen.   
2.  De belastingplichtige is gehouden de administratie zodanig in te richten dat daarin op overzichtelijke wijze is opgenomen welke stoffen, preparaten of voorwerpen als bedoeld in artikel 22, tweede lid, in welke hoeveelheden en op welk tijdstip de inrichting zijn binnengebracht dan wel hebben verlaten.   

### Hoofdstuk  V  

####Kolenbelasting

### Afdeling  1  

####Begripsbepalingen

### Artikel  32  

Voor de toepassing van dit hoofdstuk en de daarop berustende bepalingen wordt verstaan onder: 

a. kolen: producten van de GN-codes 2701, 2702 en 2704;  

b. brandstof: stof – met inbegrip van alle daaraan toegevoegde stoffen – dienende voor de verbranding met het doel de daarbij ontstane energie te benutten;  

c. duaal gebruik: aanwenden van kolen zowel als verwarmingsbrandstof als voor andere doeleinden dan als motor- of verwarmingsbrandstof;  

d. vervaardigen van kolen: elk handelen waarbij of waardoor kolen ontstaan;  

e. inrichting: iedere plaats waar op grond van de bepalingen van dit hoofdstuk kolen onder schorsing van belasting mogen worden vervaardigd, mogen worden verwerkt, voorhanden mogen zijn, mogen worden ontvangen en mogen worden verzonden;  

f. plaats voor tijdelijke opslag: plaats die als zodanig is goedgekeurd krachtens artikel 51, eerste lid, van het Communautair douanewetboek;  

g. lidstaat: lidstaat van de Europese Unie;  

h. derde land: elke staat of elk grondgebied waarop het Verdrag tot oprichting van de Europese Gemeenschap niet van toepassing is;  

i. communautaire douaneregeling: de communautaire regelingen met betrekking tot douanevervoer, entrepots, actieve veredeling, behandeling onder douanetoezicht, tijdelijke invoer, passieve veredeling en uitvoer naar een derde land (wederuitvoer daaronder begrepen);  

j. schorsing van belasting: stelsel waarin van kolen die worden vervaardigd, worden verwerkt, voorhanden zijn of worden vervoerd, op grond van de bepalingen van deze wet de belasting nog niet is geheven;  

k. ondernemer: ondernemer in de zin van [artikel 7 van de Wet op de omzetbelasting 1968](../../../../../../wet/wet/op/de/omzetbelasting/1968/BWBR0002629/README.md);  

l. uitslag: brengen van kolen buiten een plaats die voor kolen als inrichting is aangewezen;  

m. invoer: vanuit een derde land brengen van kolen in Nederland.    

### Artikel  33  

1.  Als uitslag wordt mede aangemerkt het gebruik van kolen als brandstof binnen een inrichting.   
2.  Als uitslag wordt mede aangemerkt het voorhanden hebben van kolen waarvan de belasting niet is geheven, door: 

a. een ondernemer in het kader van zijn onderneming, anders dan in een inrichting;  

b. een publiekrechtelijk lichaam, anders dan als ondernemer;  

c. een natuurlijk persoon voor andere doeleinden dan voor persoonlijk gebruik.     
3.  Het tweede lid is, onder bij op voordracht van Onze Minister vast te stellen algemene maatregel van bestuur te stellen voorwaarden, niet van toepassing met betrekking tot kolen die worden vervoerd naar: 

a. een inrichting;  

b. een andere lidstaat via Nederland;  

c. een derde land.     
4.  Bij op voordracht van Onze Minister vast te stellen algemene maatregel van bestuur worden nadere regels gesteld met betrekking tot de verplichtingen waaraan de in het tweede lid bedoelde personen of lichamen voor de toepassing van dit hoofdstuk moeten voldoen.   
5.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Artikel  34  

1.  Als uitslag wordt niet aangemerkt het brengen van kolen vanuit een inrichting naar: 

a. een andere inrichting;  

b. een ondernemer dan wel een publiekrechtelijk lichaam, anders dan als ondernemer, in een andere lidstaat;  

c. een derde land.     
2.  Als uitslag wordt niet aangemerkt het gebruik van kolen voor het vervaardigen van kolen, aardgas als bedoeld in artikel 47, eerste lid, onderdeel m, producten die op grond van artikel 48, tweede lid, als aardgas worden aangemerkt, of minerale oliën als bedoeld in [artikel 25 van de Wet op de accijns](../../../../../../wet/wet/op/de/accijns/BWBR0005251/README.md).   
3.  Bij op voordracht van Onze Minister vast te stellen algemene maatregel van bestuur kunnen voorwaarden worden gesteld waaronder het eerste en tweede lid toepassing vinden.   
4.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Artikel  35  

1.  Als invoer wordt mede aangemerkt: 

a. het in Nederland beëindigen van een communautaire douaneregeling waaronder kolen zijn geplaatst, anders dan door plaatsing onder een andere communautaire douaneregeling;  

b. het in Nederland onttrekken van kolen aan een communautaire douaneregeling;  

c. het eigen gebruik als brandstof in Nederland van kolen die onder een communautaire douaneregeling zijn geplaatst of binnen een plaats voor tijdelijke opslag.     
2.  Als invoer wordt niet aangemerkt het, met inachtneming van bij op voordracht van Onze Minister vast te stellen algemene maatregel van bestuur te stellen voorwaarden: 

a. brengen van kolen vanuit een derde land naar een inrichting of naar een plaats voor tijdelijke opslag;  

b. in Nederland plaatsen onder een communautaire douaneregeling van vanuit een derde land binnengebrachte kolen;  

c. brengen van kolen die zijn geplaatst onder een communautaire douaneregeling naar een inrichting;  

d. brengen van kolen vanuit een plaats voor tijdelijke opslag naar een inrichting;  

e. onder ambtelijk toezicht vernietigen van kolen die onder een communautaire douaneregeling zijn geplaatst.     
3.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Afdeling  2  

####Grondslag, belastingplicht en verschuldigdheid

### Artikel  36  

Onder de naam kolenbelasting wordt een belasting geheven ter zake van de uitslag en de invoer van kolen.  

### Artikel  37  

1.  Ter zake van uitslag wordt de belasting geheven van de vergunninghouder van de inrichting.   
2.  In afwijking van het eerste lid wordt de belasting bij toepassing van artikel 33, tweede lid, geheven van degene die de kolen voorhanden heeft.   

### Artikel  38  

1.  Een plaats kan alleen als inrichting worden gebruikt indien daartoe een vergunning is verstrekt door de inspecteur.   
2.  Als inrichting kan worden aangemerkt: 

a. een plaats waar kolen worden vervaardigd;  

b. een plaats waar geen kolen worden vervaardigd maar die dient voor de opslag van kolen, indien de hoeveelheid kolen die gemiddeld over een jaar voorhanden is meer bedraagt dan een bij regeling van Onze Minister vast te stellen hoeveelheid.     

### Artikel  39  

1.  Degene die een vergunning voor een inrichting wil verkrijgen, dient daartoe een verzoek in bij de inspecteur.   
2.  Bij regeling van Onze Minister worden nadere regels gesteld met betrekking tot de gegevens die het verzoek dient te bevatten.   
3.  In afwijking van artikel 38, tweede lid, kan, indien degene die een vergunning voor een inrichting wil verkrijgen niet beschikt over een plaats waar kolen worden vervaardigd dan wel opgeslagen, een verzoek om een vergunning voor een inrichting door de inspecteur worden toegewezen, indien deze persoon in Nederland is gevestigd en in de uitoefening van zijn onderneming optreedt als: 

a. handelaar in kolen, maar de door hem gekochte kolen niet zelf in opslag neemt, of  

b. tussenpersoon die de kolen niet zelf in opslag neemt.     
4.  De [artikelen 43 tot en met 50 van de Wet op de accijns](../../../../../../wet/wet/op/de/accijns/BWBR0005251/README.md) zijn van overeenkomstige toepassing.   

### Artikel  40  

1.  Ter zake van uitslag wordt de belasting verschuldigd op het tijdstip van de uitslag.   
2.  In afwijking van het eerste lid wordt de belasting bij toepassing van artikel 33, tweede lid, verschuldigd op het tijdstip van de aanvang van het voorhanden hebben van de kolen.   

### Artikel  41  

Ter zake van de belasting bij invoer zijn de wettelijke bepalingen, bedoeld in [artikel 1:1, eerste en tweede lid, van de Algemene Douanewet](../../../../../../wet/algemene/douanewet/BWBR0023746/README.md), met uitzondering van artikel 868 van de toepassingsverordening Communautair douanewetboek, van overeenkomstige toepassing.  

### Afdeling  3  

####Maatstaf van heffing

### Artikel  42  

De belasting wordt berekend over het gewicht van de kolen, uitgedrukt in kilogram.  

### Afdeling  4  

####Tarief

### Artikel  43  

Het tarief bedraagt per 1000 kilogram kolen € 13,50.  

### Afdeling  5  

####Vrijstellingen

### Artikel  44  

1.  Vrijstelling van de belasting wordt verleend ter zake van de uitslag en de invoer van kolen die worden gebruikt anders dan als brandstof.   
2.  Vrijstelling van de belasting wordt verleend ter zake van de uitslag en de invoer van kolen die worden gebruikt als brandstof voor het opwekken van elektriciteit in een installatie met een elektrisch rendement van minimaal 30 percent. Als installatie met een elektrisch rendement van minimaal 30 percent wordt aangemerkt een installatie met een gemiddeld verbruik van maximaal 12 megajoule per opgewekt kWh.   
3.  Vrijstelling van de belasting wordt verleend ter zake van de uitslag en de invoer van kolen die duaal worden gebruikt.   
4.  Bij op voordracht van Onze Minister vast te stellen algemene maatregel van bestuur worden voorwaarden en beperkingen gesteld waaronder de vrijstellingen, bedoeld in het eerste tot en met derde lid, worden verleend.   
5.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Afdeling  6  

####Teruggaaf

### Artikel  45  

1.  Op verzoek wordt teruggaaf van de belasting verleend met betrekking tot kolen die worden gebruikt op een in artikel 44, eerste tot en met derde lid, bedoelde wijze.   
2.  Op verzoek wordt teruggaaf van de belasting verleend met betrekking tot kolen die – anders dan vanuit een inrichting – zijn gebracht naar een andere lidstaat dan wel een derde land.   
3.  Bij op voordracht van Onze Minister vast te stellen algemene maatregel van bestuur worden nadere regels gesteld met betrekking tot de indiening van het verzoek en de wijze waarop kan worden aangetoond dat aan de voorwaarden voor teruggaaf wordt voldaan.   
4.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Afdeling  6a  

####Overige bepalingen

### Artikel  45a  

De [artikelen 2, vijfde, zesde, zevende en tiende lid](../../../../../../wet/wet/op/de/accijns/BWBR0005251/README.md), en [83 van de Wet op de accijns](../../../../../../wet/wet/op/de/accijns/BWBR0005251/README.md) zijn van overeenkomstige toepassing.  

### Afdeling  7  

####Verplichtingen ten dienste van de belastingheffing

### Artikel  46  

1.  De belastingplichtige voert een administratie waaruit, voor zover dat voor de heffing van belang kan zijn, de gegevens betreffende het vervaardigen, invoeren, uitslaan en gebruik van kolen duidelijk blijken.   
2.  Bij op voordracht van Onze Minister vast te stellen algemene maatregel van bestuur kunnen, ter verzekering van de heffing van de belasting, regels worden gesteld met betrekking tot: 

a. het vervoer van kolen;  

b. het leveren van kolen;  

c. het voorhanden hebben van kolen buiten een inrichting.     
3.  Het tweede lid is niet van toepassing op kolen die zijn geplaatst onder een communautaire douaneregeling.   
4.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Hoofdstuk  VI  

####Energiebelasting

### Afdeling  1  

####Begripsbepalingen

### Artikel  47  

1.  Voor de toepassing van dit hoofdstuk en de daarop berustende bepalingen wordt verstaan onder: 

a. motorrijtuig: hetgeen ingevolge [artikel 27, vijfde lid, van de Wet op de accijns](../../../../../../wet/wet/op/de/accijns/BWBR0005251/README.md) onder dit begrip wordt verstaan;  

b. elektriciteitsbeurs: beurs als bedoeld in [artikel 86e van de Elektriciteitswet 1998](../../../../../../wet/elektriciteitswet/1998/BWBR0009755/README.md);  

c. gasbeurs: beurs als bedoeld in [artikel 66b van de Gaswet](../../../../../../wet/gaswet/BWBR0011440/README.md);  

d. verbruiksperiode: 

1°. in gevallen waarin een voorschotnota wordt uitgereikt of, indien geen voorschotnota wordt uitgereikt, een voorschotbedrag wordt ontvangen: tijdvak waarop de eindfactuur betrekking heeft;  

2°. in overige gevallen: kalenderjaar;    

e. eindfactuur: definitieve factuur waarin verrekening plaatsvindt met de voorschotnota’s of voorschotbedragen die betrekking hebben op het tijdvak waarop de factuur ziet;  

f. aansluiting: een aansluiting van een in Nederland gelegen onroerende zaak als bedoeld in [artikel 16, onderdelen a tot en met e, van de Wet waardering onroerende zaken](../../../../../../wet/wet/waardering/onroerende/zaken/BWBR0007119/README.md) op een Nederlands distributienet waaruit elektriciteit of aardgas aan de verbruiker wordt geleverd; een aansluiting kan bestaan uit een of meer leveringspunten;  

g. installatie voor warmtekrachtkoppeling: een installatie waarin aardgas wordt verstookt voor de gecombineerde opwekking van warmte en kracht met een totaal energetisch rendement van minimaal 60%, gebaseerd op de calorische onderwaarde van het gas. Onder het totaal energetisch rendement wordt verstaan de som van het rendement van de elektriciteitsopwekking en tweederde deel van het rendement van de productie van nuttig aan te wenden warmte, berekend op de onderste verbrandingswaarde van aardgas;  

h. installatie voor blokverwarming: een gemeenschappelijke voorziening voor de verwarming van meer dan een onroerende zaak als bedoeld in [artikel 16, onderdelen a tot en met e, van de Wet waardering onroerende zaken](../../../../../../wet/wet/waardering/onroerende/zaken/BWBR0007119/README.md);  

i. hernieuwbare energiebronnen: wind, zonne-energie, aardwarmte, golfenergie, getijdenenergie, waterkracht, biomassa, stortgas, rioolwaterzuiveringsgas en biogas;  

j. biomassa: de biologisch afbreekbare fractie van producten, afvalstoffen en residuen van de landbouw, met inbegrip van plantaardige en dierlijke stoffen, de bosbouw en aanverwante bedrijfstakken, alsmede de biologisch afbreekbare fractie van industrieel en huishoudelijk afval;  

k. zuivere biomassa: producten, afvalstoffen en residuen van de landbouw, met inbegrip van plantaardige en dierlijke stoffen, de bosbouw en aanverwante bedrijfstakken die geheel biologisch afbreekbaar zijn, alsmede industrieel en huishoudelijk afval dat geheel biologisch afbreekbaar is;  

l. Nm <sup>3</sup>: een normaalkubiekemeter;  

m. aardgas: producten van de GN-codes 2711 11 00 en 2711 21 00;  

n. elektriciteit: elektrische energie van de GN-code 2716;  

o. brandstof: stof – met inbegrip van alle daaraan toegevoegde stoffen – dienende voor verbranding met het doel de daarbij ontstane energie te benutten;  

p. energie-intensief bedrijf: een zakelijke eenheid als bedoeld in onderdeel t, waar de kosten van de aankoop van energieproducten en elektriciteit ten minste 3,0% van de productiewaarde uitmaken, of waar de verschuldigde energiebelasting en accijns op minerale oliën ten minste 0,5% van de toegevoegde waarde bedraagt;  

q. kosten van de aankoop van energieproducten en elektriciteit, productiewaarde en toegevoegde waarde: hetgeen ingevolge artikel 17, eerste lid, onderdeel a, van richtlijn nr. 2003/96/EG van de Raad van de Europese Unie van 27 oktober 2003 tot herstructurering van de communautaire regeling voor de belasting van energieproducten en elektriciteit (PbEU L 283) onder deze begrippen wordt verstaan;  

r. CNG: aardgas dat na compressie geschikt is voor de aanwending in motorrijtuigen;  

s. CNG-vulstation: een rechtstreeks op het distributienet van aardgas aangesloten inrichting waar uitsluitend aardgas wordt samengeperst tot CNG, dat wordt afgeleverd aan motorrijtuigen;  

t. zakelijk verbruik: verbruik door een zakelijke eenheid die zelfstandig, op ongeacht welke plaats, leveringen van goederen en diensten verricht, ongeacht het oogmerk of het resultaat van die economische activiteiten. Economische activiteiten omvatten alle werkzaamheden van een fabrikant, handelaar of verrichter van diensten, met inbegrip van de winning van delfstoffen, de landbouw en de uitoefening van vrije of daarmee gelijkgestelde beroepen. Rijks-, regionale en lokale overheden, alsmede andere publiekrechtelijke lichamen worden als zakelijke eenheid aangemerkt voor zover zij werkzaamheden of transacties verrichten die bij een behandeling als niet-zakelijke eenheid tot concurrentieverstoring van enige betekenis zouden leiden;  

u. niet-zakelijk verbruik: verbruik anders dan het zakelijk verbruik, bedoeld in onderdeel t.     
2.  Bij regeling van Onze Minister in overeenstemming met Onze Minister van Infrastructuur en Milieu worden nadere regels gesteld met betrekking tot de inhoud van het begrip zuivere biomassa.   
3.  Met betrekking tot elektriciteit wordt onder distributienet verstaan een net als bedoeld in [artikel 1, eerste lid, onderdeel i, van de Elektriciteitswet 1998](../../../../../../wet/elektriciteitswet/1998/BWBR0009755/README.md), met uitzondering van een net als bedoeld in [artikel 15, eerste lid, van de Elektriciteitswet 1998](../../../../../../wet/elektriciteitswet/1998/BWBR0009755/README.md).   
4.  Bij regeling van Onze Minister kunnen nadere regels worden gesteld met betrekking tot de toepassing van het eerste lid, onderdeel p.   
5.  Met betrekking tot aardgas wordt onder distributienet verstaan een gastransportnet als bedoeld in [artikel 1, eerste lid, onderdeel d, van de Gaswet](../../../../../../wet/gaswet/BWBR0011440/README.md).   
6.  Indien in een tijdvak van 18 maanden een of meerdere voorschotnota’s worden uitgereikt dan wel een of meerdere voorschotbedragen worden ontvangen en uiterlijk binnen 13 weken na afloop van dat tijdvak geen eindfactuur wordt uitgereikt, wordt dat tijdvak van 18 maanden aangemerkt als verbruiksperiode.   

### Afdeling  2  

####Grondslag en belastingplicht

### Artikel  48  

1.  Onder de naam energiebelasting wordt een belasting geheven op aardgas en elektriciteit.   
2.  Voor de toepassing van dit hoofdstuk en de daarop berustende bepalingen wordt als aardgas mede aangemerkt elk product dat direct of indirect is bestemd voor gebruik, wordt aangeboden voor verkoop of wordt gebruikt als aardgas.   

### Artikel  50  

1.  Met betrekking tot aardgas en elektriciteit wordt de belasting geheven ter zake van de levering via een aansluiting aan de verbruiker, alsmede ter zake van de levering van aardgas via een aansluiting aan een CNG-vulstation.   
2.  Indien de verbruiker, bedoeld in het eerste lid, via een aansluiting elektriciteit op het distributienet heeft ingevoed ter zake waarvan [artikel 31c](../../../../../../wet/elektriciteitswet/1998/BWBR0009755/README.md) dan wel [artikel 95c, derde lid, van de Elektriciteitswet 1998](../../../../../../wet/elektriciteitswet/1998/BWBR0009755/README.md) wordt toegepast, is het eerste lid van toepassing op het positieve saldo van de via de aansluiting geleverde elektriciteit minus de via de aansluiting ingevoede elektriciteit.   
3.  Indien een levering van aardgas of elektriciteit via een aansluiting wordt verricht aan een organisatorische eenheid die zich bezighoudt met het leveren van aardgas of elektriciteit dan wel aan een verbruiker die op zijn beurt het geleverde product geheel of gedeeltelijk via een aansluiting levert aan een verbruiker, wordt eerstgenoemde levering niet aangemerkt als een levering als bedoeld in het eerste lid.   
4.  Als een levering als bedoeld in het eerste lid wordt mede aangemerkt het verbruik van aardgas en elektriciteit, indien: 

a. deze producten op andere wijze zijn verkregen dan door een levering als bedoeld in het eerste lid;  

b. deze producten zijn verkregen door tussenkomst van een gasbeurs of een elektriciteitsbeurs;  

c. het verbruik betreft door degene die leveringen via een aansluiting aan de verbruiker verricht.     
5.  Het vierde lid is niet van toepassing met betrekking tot de verbruiker die: 

a. elektriciteit heeft opgewekt door middel van hernieuwbare energiebronnen, met uitzondering van elektriciteit uit biomassa die niet als zuivere biomassa wordt aangemerkt;  

b. elektriciteit heeft opgewekt door middel van een noodinstallatie in geval van storingen bij de levering via het distributienet;  

c. stortgas, rioolwaterzuiveringsgas of biogas heeft gewonnen;  

d. elektriciteit heeft opgewekt door middel van een installatie voor warmtekrachtkoppeling.     
6.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Artikel  51  

1.  Onder bij algemene maatregel van bestuur te stellen voorwaarden en beperkingen wordt als levering niet aangemerkt het verbruik van aardgas voor de vervaardiging van aardgas en minerale oliën als bedoeld in [artikel 25, eerste lid, van de Wet op de accijns](../../../../../../wet/wet/op/de/accijns/BWBR0005251/README.md), in dezelfde inrichting waarin dat aardgas is ontstaan.   
2.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Artikel  53  

1.  Met betrekking tot aardgas en elektriciteit wordt de belasting geheven van degene die de levering verricht.   
2.  In afwijking van het eerste lid wordt bij toepassing van artikel 50, vierde lid, de belasting geheven van degene van wie het verbruik op grond van artikel 50, vierde lid, is aangemerkt als een levering als bedoeld in artikel 50, eerste lid.   
3.  Hetgeen is bepaald in het tweede lid is niet van toepassing indien het aardgas betreft dat op andere wijze dan via een aansluiting aan een CNG-vulstation als CNG wordt afgeleverd.   

### Artikel  54  

1.  Voor de toepassing van artikel 53, eerste lid, stelt degene die de levering aan de verbruiker verricht, indien hij niet in Nederland is gevestigd en aldaar geen vaste inrichting heeft, een fiscaal vertegenwoordiger aan. De fiscaal vertegenwoordiger treedt namens hem op en treedt in zijn plaats met betrekking tot alle rechten en verplichtingen die hij heeft inzake de belasting.   
2.  De fiscaal vertegenwoordiger is in het bezit van een daartoe door de inspecteur verstrekte vergunning.   
3.  Degene die een vergunning als fiscaal vertegenwoordiger wil verkrijgen, dient daartoe een verzoek in bij de inspecteur.   
4.  Bij het verzoek, bedoeld in het derde lid, wordt een verklaring overgelegd van degene die de levering aan de verbruiker verricht waaruit blijkt dat deze degene die het verzoek indient, machtigt op te treden als zijn fiscaal vertegenwoordiger.   
5.  Bij op voordracht van Onze Minister vast te stellen algemene maatregel van bestuur worden nadere regels gesteld met betrekking tot de gegevens die het verzoek, bedoeld in het derde lid, moet bevatten alsmede met betrekking tot voorwaarden waaronder de vergunning wordt verleend, gewijzigd en ingetrokken.   
6.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Afdeling  3  

####Maatstaf van heffing en verschuldigdheid

### Artikel  55  

De belasting wordt voor aardgas berekend per eenheid brandstof, uitgedrukt in kubieke meter, en voor elektriciteit per eenheid energie-inhoud, uitgedrukt in kWh.  

### Artikel  56  

1.  De belasting met betrekking tot de levering van aardgas en de levering van elektriciteit wordt verschuldigd: 

a. in gevallen waarin een voorschotnota wordt uitgereikt of, indien geen voorschotnota wordt uitgereikt, een voorschotbedrag wordt ontvangen: 

1°. op het tijdstip waarop een voorschotnota wordt uitgereikt onderscheidenlijk een voorschotbedrag wordt ontvangen; alsmede  

2°. op het tijdstip van de uitreiking van de eindfactuur over een verbruiksperiode, dan wel, bij toepassing van artikel 47, zesde lid, op de laatste dag van het aldaar bedoelde tijdvak van 18 maanden;    

b. in andere gevallen op het tijdstip van de uitreiking van de factuur.     
2.  Voor de toepassing van het eerste lid, onderdeel a, onder 1°, worden de hoeveelheden aardgas en elektriciteit, waarop de voorschotnota dan wel het voorschotbedrag is gebaseerd, aangemerkt als geleverde hoeveelheden.   
3.  In afwijking van het eerste lid wordt de belasting bij toepassing van artikel 50, vierde lid, verschuldigd op het tijdstip waarop het verbruik plaatsvindt.   
4.  Indien de verrekening, bedoeld in artikel 47, eerste lid, onderdeel e, leidt tot een lager bedrag dan over de verbruiksperiode aan belasting is voldaan, wordt het verschil in mindering gebracht op de aangifte over het tijdvak waarin de eindfactuur is uitgereikt.   

### Artikel  57  

Indien in een verbruiksperiode ten aanzien van degene van wie op grond van artikel 53, tweede lid, de belasting wordt geheven zowel sprake is van door hem op grond van artikel 53, tweede lid, verschuldigde belasting als van aan hem in rekening gebrachte belasting ter zake van aan hem geleverde hoeveelheden aardgas of elektriciteit, wordt in totaal niet meer belasting geheven dan de belasting die zou zijn verschuldigd indien de totale hoeveelheid aardgas of elektriciteit was betrokken van één leverancier, met dien verstande dat de belasting primair wordt geheven van degene, bedoeld in artikel 53, eerste lid.  

### Afdeling  4  

####Tarief

### Artikel  59  

1.  Het tarief bedraagt voor: 

a. aardgas, met uitzondering van aardgas als bedoeld in onderdeel b, met een bovenste verbrandingswaarde van 35,17 megajoule per Nm <sup>3</sup> voor dat gedeelte van de geleverde hoeveelheid per verbruiksperiode van twaalf maanden per aansluiting dat: 

– niet hoger is dan 5000 kubieke meter, per kubieke meter € 0,1639;  

– hoger is dan 5000 kubieke meter, maar niet hoger dan 170 000 kubieke meter, per kubieke meter € 0,1419;  

– hoger is dan 170 000 kubieke meter, maar niet hoger dan 1 000 000 kubieke meter, per kubieke meter € 0,0393;  

– hoger is dan 1 000 000 kubieke meter, maar niet hoger dan 10 000 000 kubieke meter, per kubieke meter € 0,0125;  

– hoger is dan 10 000 000 kubieke meter, per kubieke meter € 0,0117 voor niet-zakelijk verbruik en per kubieke meter € 0,0082 voor zakelijk verbruik;    

b. aardgas, met een bovenste verbrandingswaarde van 35,17 megajoule per Nm <sup>3</sup>, dat wordt geleverd aan een CNG-vulstation € 0,0639 per kubieke meter;  

c. elektriciteit voor dat gedeelte van de geleverde hoeveelheid per verbruiksperiode van twaalf maanden per aansluiting dat: 

– niet hoger is dan 10 000 kWh, per kWh € 0,1121;  

– hoger is dan 10 000 kWh, maar niet hoger dan 50 000 kWh, per kWh € 0,0408;  

– hoger is dan 50 000 kWh, maar niet hoger dan 10 000 000 kWh, per kWh € 0,0109;  

– hoger is dan 10 000 000 kWh, per kWh € 0,0010 voor niet-zakelijk verbruik en per kWh € 0,0005 voor zakelijk verbruik.       
2.  Bij aardgas met een bovenste verbrandingswaarde die lager of hoger is dan 35,17 megajoule per Nm <sup>3</sup>, worden de in het eerste lid, onderdelen a en b, genoemde tarieven naar evenredigheid verlaagd, onderscheidenlijk verhoogd alsmede de hoeveelheidsgrenzen naar evenredigheid verhoogd onderscheidenlijk verlaagd.   
3.  In afwijking van het eerste lid, onderdeel a, bedraagt het tarief voor aardgas € 0,1639 per kubieke meter voor de totale hoeveelheid aardgas die wordt geleverd aan een verbruiker die dat aardgas gebruikt voor een installatie voor blokverwarming niet zijnde een installatie voor stadsverwarming waarbij grotendeels gebruik wordt gemaakt van restwarmte.   
4.  In afwijking van het eerste lid, onderdeel a, bedragen de tarieven nihil voor in artikel 48, tweede lid, als aardgas aangemerkte producten voor zover deze als brandstof worden gebruikt in de inrichting waarin zij zijn ontstaan.   
5.  Indien bij een aansluiting sprake is van zowel zakelijk verbruik als niet-zakelijk verbruik, worden de tarieven, genoemd in het eerste lid, voor verbruik boven 10 000 000 kubieke meter respectievelijk 10 000 000 kWh toegepast naar evenredigheid van elk type verbruik. Indien het verbruik nagenoeg geheel bestaat uit zakelijk verbruik of niet-zakelijk verbruik, wordt het volledige verbruik als zodanig aangemerkt.   
6.  Bij op voordracht van Onze Minister vast te stellen algemene maatregel van bestuur worden nadere regels gesteld ten behoeve van de toepassing van het eerste en derde lid.   
7.  Bij regeling van Onze Minister kunnen nadere regels worden gesteld ten behoeve van de toepassing van het eerste lid.   

### Artikel  60  

1.  In afwijking van artikel 59, eerste lid, onderdeel a, bedraagt het tarief voor aardgas voor verwarming ter bevordering van het groeiproces van tuinbouwproducten als bedoeld in [post a 32 van de bij de Wet op de omzetbelasting 1968 behorende Tabel I](../../../../../../wet/wet/op/de/omzetbelasting/1968/BWBR0002629/README.md) voor aardgas met een bovenste verbrandingswaarde van 35,17 megajoule per Nm <sup>3</sup>, voor dat gedeelte van de geleverde hoeveelheid per verbruiksperiode van twaalf maanden per aansluiting dat: 

– niet hoger is dan 5000 kubieke meter, per kubieke meter € 0,01494  

– hoger is dan 5000 kubieke meter, maar niet hoger dan 170 000 kubieke meter, per kubieke meter € 0,02376;  

– hoger is dan 170 000 kubieke meter, maar niet hoger dan 1 000 000 kubieke meter, per kubieke meter € 0,01989;  

– hoger is dan 1 000 000 kubieke meter, maar niet hoger dan 10 000 000 kubieke meter, per kubieke meter € 0,0125;  

– hoger is dan 10 000 000 kubieke meter, per kubieke meter € 0,0082.     
2.  Indien behalve voor het in het eerste lid vermelde doel mede aardgas wordt toegepast in één of meerdere woonhuizen, wordt per verbruiksperiode van twaalf maanden per woonhuis een geleverde hoeveelheid van 5000 kubieke meter in de heffing betrokken naar het tarief, bedoeld in artikel 59, eerste lid, onderdeel a, tenzij de geleverde hoeveelheden voor de verschillende toepassingen en de verschillende woonhuizen afzonderlijk worden gemeten.   
3.  Bij aardgas met een bovenste verbrandingswaarde die lager of hoger is dan 35,17 megajoule per Nm <sup>3</sup>, worden de in het eerste lid genoemde tarieven naar evenredigheid verlaagd, onderscheidenlijk verhoogd alsmede de hoeveelheidsgrenzen naar evenredigheid verhoogd onderscheidenlijk verlaagd.   
4.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Artikel  61  

Bij een verbruiksperiode korter dan wel langer dan twaalf maanden worden de hoeveelheidsgrenzen, genoemd in artikel 59, eerste lid, 60, eerste en tweede lid, 67, eerste lid, en 68, tweede lid, naar evenredigheid verlaagd, onderscheidenlijk verhoogd.  

### Artikel  62  

Indien op basis van een contract tussen de belastingplichtige en de verbruiker de geleverde hoeveelheid aardgas gemeten wordt in Nm <sup>3</sup>, worden de tarieven toegepast, zoals die met betrekking tot aardgas in artikel 59, eerste lid, onderdeel a, en derde lid, en artikel 60, eerste lid, worden toegepast per kubieke meter.  

### Afdeling  5  

####Belastingvermindering en vrijstellingen

### Artikel  63  

1.  Op de ter zake van de levering van elektriciteit, bedoeld in artikel 50, eerste lid, verschuldigde belasting wordt een vermindering toegepast. De vermindering bedraagt: 

a. € 318,62 per verbruiksperiode van twaalf maanden per elektriciteitsaansluiting met betrekking tot onroerende zaken die op zichzelf als gebouwde eigendommen zijn aan te merken welke kunnen dienen als woning of ten behoeve van de uitoefening van een bedrijf of beroep of anderszins een verblijfsfunctie hebben;  

b. € 119,62 per verbruiksperiode van twaalf maanden per andere elektriciteitsaansluiting dan die bedoeld in onderdeel a en niet zijnde een elektriciteitsaansluiting met een doorlaatwaarde tot en met 1x6A op het geschakeld net.     
2.  Indien het bedrag van de over de verbruiksperiode verschuldigde belasting lager is dan het bedrag van de vermindering, bedoeld in het eerste lid, wordt het verschil aan de verbruiker terugbetaald.   
3.  In de gevallen waarin een voorschotnota wordt uitgereikt of, indien geen voorschotnota wordt uitgereikt, een voorschotbedrag wordt ontvangen, wordt bij de berekening van het voorschotbedrag naar evenredigheid rekening gehouden met de belastingvermindering, bedoeld in het eerste lid.   
4.  Bij een verbruiksperiode korter dan wel langer dan twaalf maanden worden de in het eerste lid genoemde bedragen naar evenredigheid verlaagd, onderscheidenlijk verhoogd.   
5.  Bij toepassing van artikel 50, vierde lid, zijn het eerste en vierde lid van overeenkomstige toepassing.   
6.  Bij op voordracht van Onze Minister vast te stellen algemene maatregel van bestuur kunnen voorwaarden en beperkingen worden gesteld waaronder de belastingvermindering, bedoeld in het eerste lid, wordt verleend.   
7.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Artikel  64  

1.  Vrijstelling van de belasting wordt verleend ter zake van de levering van aardgas en elektriciteit die worden gebruikt voor het opwekken van elektriciteit in een installatie met een elektrisch rendement van minimaal 30 percent dan wel in een installatie met behulp waarvan elektriciteit wordt opgewekt uitsluitend door middel van hernieuwbare energiebronnen en elektriciteit.   
2.  Als installatie met een elektrisch rendement van minimaal 30 percent wordt aangemerkt een installatie met een gemiddeld gebruik van maximaal 0,38 Nm <sup>3</sup> aardgas per opgewekt kWh.   
3.  Vrijstelling van belasting wordt verleend ter zake van de levering van elektriciteit die wordt gebruikt voor chemische reductie en elektrolytische en metallurgische procedés. Als metallurgische procedés worden aangemerkt: 

a. de vervaardiging van metalen in primaire vorm;  

b. smeden, persen, stampen en profielwalsen van metaal;  

c. oppervlaktebehandeling bestaande uit harden of warmtebehandeling van metalen.   De vrijstelling voor metallurgische procedés geldt alleen voor bedrijven die volgens de Standaard Bedrijfsindeling van 21 juli 2008 van het Centraal Bureau voor de Statistiek behoren tot code 24 of 25.   
4.  Vrijstelling van belasting wordt verleend ter zake van de levering van aardgas dat wordt gebruikt anders dan als brandstof dan wel aardgas dat wordt gebruikt als additief of als vulstof in producten die direct of indirect zijn bestemd voor verbruik, worden aangeboden voor verkoop of worden verbruikt als aardgas.   
5.  Bij op voordracht van Onze Minister vast te stellen algemene maatregel van bestuur worden voorwaarden en beperkingen gesteld waaronder de vrijstellingen, bedoeld in het eerste, derde en vierde lid, worden verleend.   
6.  Bij regeling van Onze Minister worden nadere regels gesteld ten behoeve van de uitvoering van dit artikel.   

### Artikel  65  

1.  Bij op voordracht van Onze Minister, mede namens Onze Minister van Economische Zaken, Landbouw en Innovatie en Onze Minister van Infrastructuur en Milieu, vast te stellen algemene maatregel van bestuur wordt voorzien in een regeling op grond waarvan, onder daarbij te stellen voorwaarden, vrijstelling van de belasting wordt verleend ter zake van de levering van elektriciteit ten behoeve van zakelijk verbruik voor zover het zakelijk verbruik, na aftrek van het gedeelte van het zakelijk verbruik dat reeds is vrijgesteld op grond van artikel 64, eerste of derde lid, hoger is dan 10 000 000 kWh per verbruiksperiode van twaalf maanden per aansluiting. De vrijstelling wordt verleend indien de verbruiker in het kader van met Onze Minister van Economische Zaken, Landbouw en Innovatie of Onze Minister van Infrastructuur en Milieu gemaakte afspraken verplichtingen op zich heeft genomen ter verbetering van de energie-efficiëntie en hij als energie-intensief bedrijf wordt aangemerkt.   
2.  Bij een verbruiksperiode korter dan wel langer dan twaalf maanden wordt de in het eerste lid genoemde hoeveelheidsgrens naar evenredigheid verlaagd, onderscheidenlijk verhoogd.   
3.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Afdeling  6  

####Teruggaven

### Artikel  67  

1.  Op verzoek wordt teruggaaf van de belasting verleend voor aardgas dat is belast naar het tarief, bedoeld in artikel 59, eerste lid, onderdeel a, voor het verbruik niet hoger dan 5000 kubieke meter, voor zover het verbruik van warmte in een onroerende zaak als bedoeld in [artikel 16, onderdeel a tot en met e, van de Wet waardering onroerende zaken](../../../../../../wet/wet/waardering/onroerende/zaken/BWBR0007119/README.md) die door een installatie voor blokverwarming wordt verwarmd, hoger is dan 158 000 megajoule per verbruiksperiode van twaalf maanden.   
2.  De teruggaaf, bedoeld in het eerste lid, wordt verleend aan de gebruiker van de in het eerste lid bedoelde onroerende zaak. De teruggaaf bedraagt het verschil tussen het bedrag van de belasting dat volgt uit toepassing van het tarief, bedoeld in artikel 59, eerste lid, onderdeel a, voor het verbruik niet hoger dan 5000 kubieke meter en het bedrag van de belasting dat volgt uit toepassing van artikel 59, eerste lid, onderdeel a, als aan de gebruiker een hoeveelheid aardgas geleverd zou zijn die correspondeert met de verbruikte warmte.   
3.  Bij op voordracht van Onze Minister vast te stellen algemene maatregel van bestuur worden voorwaarden en beperkingen gesteld waaronder de teruggaaf, bedoeld in het eerste lid, wordt verleend.   
4.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Artikel  68  

1.  Op verzoek wordt aan de verbruiker teruggaaf van de belasting verleend met betrekking tot aardgas en elektriciteit, voor zover de belasting over de hoeveelheden aardgas en elektriciteit die door de verbruiker in een kalenderjaar van verschillende leveranciers zijn betrokken, hoger is dan de belasting die zou zijn verschuldigd indien sprake was van één leverancier.   
2.  Op verzoek wordt aan de verbruiker teruggaaf van de belasting verleend voor zover met betrekking tot zakelijk verbruik van aardgas boven de 10 000 000 kubieke meter of elektriciteit boven de 10 000 000 kWh per verbruiksperiode van twaalf maanden per aansluiting het tarief voor niet-zakelijk verbruik in rekening is gebracht.   
3.  Bij op voordracht van Onze Minister vast te stellen algemene maatregel van bestuur worden voorwaarden en beperkingen gesteld waaronder de teruggaven, bedoeld in het eerste en tweede lid, worden verleend.   
4.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Artikel  69  

1.  Op verzoek wordt teruggaaf van de belasting verleend met betrekking tot aardgas en elektriciteit, verbruikt in een onroerende zaak die in hoofdzaak is bestemd voor de openbare eredienst of voor het houden van openbare bezinningsbijeenkomsten van levensbeschouwelijke aard.   
2.  Op verzoek wordt teruggaaf verleend met betrekking tot aardgas en elektriciteit, verbruikt in een onroerende zaak die hoofdzakelijk in gebruik is bij een algemeen nut beogende instelling of bij een instelling die voldoet aan de voorwaarden, bedoeld in [artikel 5c, onderdelen a en b, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), mits: 

a. de in de aanhef bedoelde instellingen niet of slechts in beperkte mate werkzaam zijn op het gebied van sport, gezondheidszorg of onderwijs;  

b. de in de aanhef bedoelde instellingen geen publiekrechtelijk lichaam zijn;  

c. de in de aanhef bedoelde instellingen beschikken over een eigen aansluiting;  

d. de werkzaamheden van de in de aanhef bedoelde een instelling geheel of nagenoeg geheel worden verricht door natuurlijke personen om niet of naar een loon dat in belangrijke mate lager is dan hetgeen in het economische verkeer gebruikelijk is.     
3.  Op verzoek wordt teruggaaf verleend met betrekking tot aardgas en elektriciteit, verbruikt in een onroerende zaak die hoofdzakelijk in gebruik is bij meer dan één instelling die een algemeen nut beogende instelling is of die een instelling is die voldoet aan de voorwaarden, bedoeld in [artikel 5c, onderdelen a en b, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), en het tweede lid, onderdeel d, mits: 

a. de in de aanhef bedoelde instellingen niet of slechts in beperkte mate werkzaam zijn op het gebied van sport, gezondheidszorg of onderwijs;  

b. de in de aanhef bedoelde instelling beschikt over notarieel verleden statuten waaruit de een sociaal belang behartigende doelstelling blijkt, dan wel, voor zover het gaat om verenigingen als bedoeld in [artikel 26 van Boek 2 van het Burgerlijk Wetboek](../../../../../../wet/burgerlijk/wetboek/boek/2/BWBR0003045/README.md) die niet beschikken over notarieel verleden statuten, over door die verenigingen verstrekte verklaringen waaruit de een sociaal belang behartigende doelstelling blijkt;  

c. de instelling die de desbetreffende onroerende zaak beheert en exploiteert, beschikt over notarieel verleden statuten waaruit blijkt dat de instelling zich ten doel stelt de onroerende zaak te beheren en exploiteren ten nutte van instellingen als bedoeld in de aanhef;  

d. de feitelijke werkzaamheden van de instelling, bedoeld in onderdeel c, overeenkomen met de doelstelling;  

e. de instelling, bedoeld in onderdeel c, niet aan vennootschapsbelasting is onderworpen dan wel daarvan is vrijgesteld;  

f. de in de aanhef bedoelde instellingen en de instelling, bedoeld in onderdeel c, geen publiekrechtelijk lichaam zijn, en  

g. de instelling, bedoeld in onderdeel c, beschikt over een eigen aansluiting.     
4.  Voor de toepassing van dit artikel en de op dit artikel berustende bepalingen wordt een statuut als bedoeld in [artikel 2, tweede lid, van Boek 2 van het Burgerlijk Wetboek](../../../../../../wet/burgerlijk/wetboek/boek/2/BWBR0003045/README.md) gelijkgesteld met notarieel verleden statuten indien dit statuut schriftelijk is vastgelegd.   
5.  De teruggaven, bedoeld in het eerste en tweede lid, worden verleend aan de gebruiker van de desbetreffende onroerende zaak en bedragen 50 percent van de aan hem in rekening gebrachte belasting.   
6.  De teruggaaf, bedoeld in het derde lid, wordt verleend aan de instelling die de desbetreffende onroerende zaak beheert en exploiteert en bedraagt 50 percent van de aan haar in rekening gebrachte belasting.   
7.  Bij op voordracht van Onze Minister vast te stellen algemene maatregel van bestuur worden voorwaarden en beperkingen gesteld waaronder de teruggaven, bedoeld in dit artikel, worden verleend.   
8.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Artikel  70  

1.  Op verzoek wordt aan de verbruiker teruggaaf van de belasting verleend met betrekking tot aardgas en elektriciteit die worden gebruikt op een in artikel 64, eerste lid, bedoelde wijze.   
2.  Op verzoek wordt aan de verbruiker teruggaaf van de belasting verleend met betrekking tot elektriciteit die wordt gebruikt op een in artikel 64, derde lid, bedoelde wijze.   
3.  Op verzoek wordt aan de verbruiker teruggaaf van de belasting verleend met betrekking tot aardgas dat wordt gebruikt op een in artikel 64, vierde lid, bedoelde wijze.   
4.  Bij op voordracht van Onze Minister vast te stellen algemene maatregel van bestuur worden voorwaarden en beperkingen gesteld waaronder de teruggaven, bedoeld in het eerste tot en met derde lid, worden verleend.   
5.  Bij regeling van Onze Minister kunnen nadere regels worden gesteld ten behoeve van de uitvoering van dit artikel.   

### Afdeling  7  

####Verplichtingen ten dienste van de belastingheffing

### Artikel  71  

1.  De belastingplichtigen, bedoeld in artikel 53, eerste en tweede lid, voeren een administratie waaruit duidelijk alle gegevens blijken die voor de heffing van de belasting van belang kunnen zijn.   
2.  Bij regeling van Onze Minister worden regels gesteld omtrent de wijze waarop aan de in het eerste lid bedoelde verplichting wordt voldaan.   
3.  Bij regeling van Onze Minister worden voorwaarden gesteld aan de administratie van een installatie waarin zuivere biomassa zodanig wordt verwerkt dat daaruit elektriciteit wordt opgewekt of waarin stortgas, rioolwaterzuiveringsgas of biogas wordt gewonnen.   

### Hoofdstuk  VII  

####Vliegbelasting

### Afdeling  1  

####Begripsbepalingen

### Afdeling  2  

####Grondslag en belastingplicht

### Afdeling  3  

####Maatstaf van heffing en verschuldigdheid

### Afdeling  4  

####Tarief

### Afdeling  5  

####Teruggaaf

### Afdeling  6  

####Verplichtingen ten dienste van de belastingheffing

### Hoofdstuk  VIII  

####Verpakkingenbelasting

### Afdeling  1  

####Begripsbepalingen

### Artikel  80  

Voor de toepassing van dit hoofdstuk en de daarop berustende bepalingen wordt verstaan onder: 

a. verpakkingen: alle producten, vervaardigd van materiaal van welke aard ook, die kunnen worden gebruikt voor het insluiten, beschermen, verladen, afleveren en aanbieden van andere producten, van grondstoffen tot afgewerkte producten, over het gehele traject van producent tot gebruiker of consument, wegwerpartikelen die voor dit doel worden gebruikt daaronder begrepen, waarbij verpakkingen uitsluitend omvatten verkoop- of primaire verpakkingen, verzamel- of secundaire verpakkingen en verzend- of tertiaire verpakkingen en: 

1°. waarbij producten als verpakking worden beschouwd indien zij aan het vorenstaande voldoen, ongeacht andere functies die de verpakking ook kan vervullen, tenzij het product integraal deel uitmaakt van een ander product en het nodig is om dat product tijdens zijn levensduur te bevatten, te ondersteunen of te bewaren en alle elementen bedoeld zijn om samen gebruikt, verbruikt of verwijderd te worden;  

2°. waarbij producten die ontworpen en bedoeld zijn om op het verkooppunt te worden gevuld alsmede wegwerpartikelen die in gevulde toestand worden verkocht of die ontworpen en bedoeld zijn om op het verkooppunt te worden gevuld, slechts als verpakking worden beschouwd indien zij een verpakkingsfunctie hebben;  

3°. waarbij de componenten van een verpakking en de bijbehorende in de verpakking verwerkte elementen worden beschouwd als deel van de verpakking waarin ze verwerkt zijn en waarbij de bijbehorende elementen die aan een verpakt product hangen of bevestigd zijn en die een verpakkingsfunctie hebben, als verpakking worden beschouwd, tenzij zij integraal deel uitmaken van dit product en alle elementen bedoeld zijn om samen verbruikt of verwijderd te worden; en  

4°. met uitzondering van bij ministeriële regeling aan te wijzen logistieke hulpmiddelen en producten die wel voldoen aan de definitie van verpakking, maar die naar hun aard hoofdzakelijk een andere functie dan een verpakkingsfunctie hebben, en mitsdien niet als verpakking worden beschouwd. De aanwijzing kan zowel individuele producten als groepen van producten betreffen. Ter zake kunnen eisen worden gesteld aan afmetingen dan wel inhoud;    

b. verkoop- of primaire verpakking: verpakking die zo is ontworpen dat zij voor de eindgebruiker of consument op het verkooppunt een verkoopeenheid vormt;  

c. verzamel- of secundaire verpakking: verpakking die zo is ontworpen dat zij op het verkooppunt een verzameling van een aantal verkoopeenheden vormt, ongeacht of deze als dusdanig aan de eindgebruiker of consument wordt verkocht, dan wel alleen dient om de rekken op het verkooppunt bij te vullen en die van het product kan worden verwijderd zonder dat dit de kenmerken ervan beïnvloedt;  

d. verzend- of tertiaire verpakking: verpakking die zo is ontworpen dat het verladen en het vervoer van verkoopeenheden of verzamelverpakkingen wordt vergemakkelijkt om fysieke schade door verlading of transport te voorkomen, weg-, spoor-, scheeps- of vliegcontainers niet daaronder begrepen;  

e. producent: de ondernemer die in de uitoefening van zijn bedrijf of beroep: 

1°. producten in een verpakking aan een ander ter beschikking stelt; of  

2°. producten tezamen met verpakkingen aan een ander ter beschikking stelt;    

f. importeur: de ondernemer voor wie bestemd zijn de verpakte producten: 

1°. die worden ingevoerd in de zin van [artikel 18 van de Wet op de omzetbelasting 1968](../../../../../../wet/wet/op/de/omzetbelasting/1968/BWBR0002629/README.md);  

2°. die vanuit een andere lidstaat van de Europese Unie in Nederland worden gebracht,   en die over deze verpakte producten in het kader van de uitoefening van zijn bedrijf of beroep de beschikking verkrijgt;  

g. concern: de fiscale eenheid, bedoeld in [artikel 7, vierde lid, van de Wet op de omzetbelasting 1968](../../../../../../wet/wet/op/de/omzetbelasting/1968/BWBR0002629/README.md);  

h. ondernemer: ondernemer in de zin van [artikel 7, eerste en tweede lid, van de Wet op de omzetbelasting 1968](../../../../../../wet/wet/op/de/omzetbelasting/1968/BWBR0002629/README.md) die in Nederland is gevestigd dan wel aldaar een vaste inrichting heeft;  

i. biokunststof: kunststof die is gecertificeerd volgens de Europese norm EN 13 432 voor terugwinbaarheid door compostering en biodegradatie;  

j. logistieke hulpmiddelen: verpakkingen waarvan de transportfunctie de voornaamste functie is en die overigens veelal een zelfstandige functie hebben;  

k. loonverpakker: de ondernemer die in opdracht van een ander bedrijf producten herpakt, verpakt of ontpakt, die hij niet zelf heeft vervaardigd en waarvan hij niet de eigendom verkrijgt;  

l. drank: vloeistof bestemd voor menselijke consumptie en primair bedoeld om te worden gedronken;  

m. buitenlandse ondernemer: ondernemer in de zin van [artikel 7, eerste en tweede lid, van de Wet op de omzetbelasting 1968](../../../../../../wet/wet/op/de/omzetbelasting/1968/BWBR0002629/README.md) die niet in Nederland is gevestigd en aldaar ook niet een vaste inrichting heeft.    

### Afdeling  2  

####Grondslag en belastingplicht

### Artikel  81  

Onder de naam verpakkingenbelasting wordt een belasting geheven op verpakkingen.  

### Artikel  82  

1.  De belasting wordt geheven ter zake van: 

a. de verpakking van ter beschikking gestelde producten, voor zover die verpakte producten voor het eerst door een producent in Nederland ter beschikking worden gesteld aan een ander;  

b. de verpakking van producten, ingeval de importeur van de verpakte producten zich van die verpakking ontdoet of laat ontdoen;  

c. de verpakking die tezamen met een product dan wel producten ter beschikking wordt gesteld, voor zover deze voor het eerst door een producent in Nederland ter beschikking worden gesteld aan een ander.     
2.  Het eerste lid, onderdelen a en c, is niet van toepassing indien het verpakte product onderscheidenlijk de verpakkingen: 

a. zich nog niet in het vrije verkeer van de Europese Gemeenschap bevinden; of  

b. bij de terbeschikkingstelling buiten Nederland worden gebracht.     

### Artikel  83  

1.  De belasting wordt geheven: 

a. indien artikel 82, eerste lid, onderdeel a of c, toepassing vindt: van de producent;  

b. indien artikel 82, eerste lid, onderdeel b, toepassing vindt: van de importeur; of  

c. indien zowel onderdeel a als onderdeel b toepassing vindt: van de producent/importeur.     
2.  Ingeval een in het eerste lid, onderdeel a, b of c, bedoelde producent, importeur onderscheidenlijk producent/importeur, deel uitmaakt van een concern, wordt de belasting, in afwijking van het eerste lid, geheven van het concern.   
3.  Ingeval een producent als bedoeld in het eerste lid, onderdeel a, een loonverpakker is, wordt de belasting geheven van degene in wiens opdracht hij de producten herpakt, verpakt of ontpakt, tenzij de opdrachtgever in het buitenland is gevestigd. In dat laatste geval wordt de belasting geheven van de afnemer van de opdrachtgever die wel in Nederland is gevestigd.   

### Afdeling  3  

####Maatstaf van heffing en verschuldigdheid

### Artikel  84  

1.  De belasting wordt berekend over het gewicht van de in de verpakking verwerkte materiaalsoorten, gemeten in kilogrammen.   
2.  De componenten van een verpakking en de bijbehorende in de verpakking verwerkte elementen, bedoeld in artikel 80, onderdeel a, onder 3°, hoeven niet afzonderlijk in de heffing te worden betrokken, maar mogen worden meegewogen met de materiaalsoort van de verpakking waarin ze zijn verwerkt.   

### Artikel  84a  

1.  De producent kan voor de verpakkingen van de verpakte producten die hij voor het eerst in Nederland ter beschikking stelt aan een ander en die hij niet zelf heeft toegevoegd, de inspecteur verzoeken een aan de omzet, de inkoopkosten of andere bedrijfsgegevens gerelateerd verhoudingsgetal in kilogrammen verpakking per materiaalsoort (forfait) vast te stellen. Het forfait benadert de werkelijkheid. Indien een uitsplitsing naar materiaalsoorten niet anders dan met buitengewoon bezwaar mogelijk is, wordt het forfait voor het totaal aantal kilogrammen verpakking vastgesteld. Het forfait kan alleen worden vastgesteld voor in de toekomst liggende kalenderjaren.   
2.  De beschikking waarin het forfait wordt vastgesteld, werkt voor een in de beschikking aan te geven periode van maximaal vijf aaneengesloten kalenderjaren.   
3.  Voor de producent, bedoeld in het eerste lid, die voor de eerste keer een aanvraag als bedoeld in het eerste lid indient, kan het forfait ook worden vastgesteld over het kalenderjaar waarin hij de aanvraag doet.   
4.  De producent, bedoeld in het eerste lid, aan wie een beschikking is gegeven waarbij het forfait, bedoeld in het eerste lid, is vastgesteld, dient, zo hij de vaststelling van het forfait via de weg van de voor bezwaar vatbare beschikking wil continueren, een nieuw verzoek in te dienen, uiterlijk 31 maart van het laatste kalenderjaar waarvoor de eerdere beschikking van toepassing is. Ingeval de producent een nieuw verzoek als bedoeld in de eerste volzin op een later tijdstip doet dan is aangegeven in de eerste volzin, kan het forfait slechts betrekking hebben op de kalenderjaren die liggen na het kalenderjaar waarin de dagtekening ligt van de beschikking waarin het forfait wordt vastgesteld.   
5.  Indien de omstandigheden die uitgangspunt waren bij de vaststelling van het forfait zijn gewijzigd, waardoor het forfait niet meer de werkelijkheid benadert, meldt de producent, bedoeld in het eerste lid, dit aan de inspecteur. De inspecteur wijzigt de beschikking, bedoeld in het eerste lid, bij voor bezwaar vatbare beschikking. De wijziging kan alleen worden toegepast voor in de toekomst liggende kalenderjaren. Het tweede lid is van overeenkomstige toepassing.   
6.  Indien de omstandigheden die uitgangspunt waren bij de vaststelling van het forfait zijn gewijzigd, waardoor het forfait niet meer de werkelijkheid benadert, en de producent de melding, bedoeld in het vijfde lid, niet doet, kan de inspecteur de beschikking, bedoeld in het eerste lid, ambtshalve wijzigen met terugwerkende kracht tot en met het eerste kalenderjaar volgend op het kalenderjaar waarin de omstandigheden zijn gewijzigd. De inspecteur wijzigt de eerdere beschikking bij voor bezwaar vatbare beschikking. Het tweede lid is van overeenkomstige toepassing.   
7.  De inspecteur kan de beschikking, bedoeld in het eerste lid, voorts ambtshalve wijzigen met terugwerkende kracht tot en met het eerste kalenderjaar waarvoor het forfait is vastgesteld indien de producent onjuiste of onvolledige informatie heeft verstrekt bij het vaststellen van het forfait. De inspecteur wijzigt de eerdere beschikking bij voor bezwaar vatbare beschikking. Het tweede lid is van overeenkomstige toepassing.   

### Artikel  85  

De belasting wordt verschuldigd: 

a. indien artikel 82, eerste lid, onderdeel a, toepassing vindt: op het tijdstip waarop het verpakte product ter beschikking wordt gesteld;  

b. indien artikel 82, eerste lid, onderdeel b, toepassing vindt: op het tijdstip waarop de importeur zich van de verpakking ontdoet of laat ontdoen;  

c. indien artikel 82, eerste lid, onderdeel c, toepassing vindt: op het tijdstip waarop de verpakking ter beschikking wordt gesteld.    

### Afdeling  4  

####Tarief

### Artikel  86  

1.  Het tarief per kilogram bedraagt voor in een verpakking verwerkte materiaalsoorten van:  

| --- | --- | --- |
|:---|:---|:---|
| --- | a. aluminium en legeringen van aluminium:  | € 0,9563  |
| --- | b. kunststof:  | € 0,4733  |
| --- | c. overige metalen:  | € 0,1595  |
| --- | d. biokunststof:  | € 0,0800  |
| --- | e. papier en karton:  | € 0,0800  |
| --- | f. glas:  | € 0,0722  |
| --- | g. hout:  | € 0,0211  |
| --- | h. een andere materiaalsoort:  | € 0,1766  |

2.  Indien een verpakking een fles voor drank betreft waarvoor op grond van een publiekrechtelijk voorschrift een op de consument gerichte statiegeldregeling geldt, bedraagt, in afwijking in zoverre van het eerste lid, voor een dergelijke verpakking het tarief per kilogram, een bij ministeriële regeling vastgesteld percentage van het tarief, genoemd in het eerste lid.   
3.  Indien een uitsplitsing naar materiaalsoorten niet anders dan met buitengewoon bezwaar mogelijk is, bedraagt het tarief per kilogram verpakking: € 0,51 (algemeen tarief).   
4.  Indien het algemeen tarief van toepassing is, en de belastingplichtige, de materiaalsoorten op volgorde van tariefhoogte, bedoeld in het eerste lid, in aanmerking nemend, aannemelijk maakt dat de materiaalsoort «aluminium en legeringen van aluminium» en eventuele volgende materiaalsoorten niet in de verpakkingen zijn verwerkt, geldt het tarief, genoemd in het eerste lid, dat hoort bij de eerstvolgende materiaalsoort dat wel in de verpakkingen is verwerkt.   
5.  De belastingplichtige die in aanmerking wil komen voor toepassing van het algemeen tarief, al dan niet verlaagd op grond van het vierde lid, dient hiertoe een verzoek in bij de inspecteur.   

### Afdeling  5  

####Belastingvermindering

### Artikel  87  

1.  Op het bedrag van de belasting die in een tijdvak verschuldigd is geworden door een belastingplichtige als bedoeld in artikel 83, eerste lid, onderdeel a, b of c, dan wel tweede lid, wordt een vermindering toegepast tot ten hoogste het bedrag van die verschuldigde belasting.   
2.  In geval de verschuldigde belasting betrekking heeft op één materiaalsoort als bedoeld in artikel 86, is het bedrag van de vermindering: 50 000 vermenigvuldigd met het voor die materiaalsoort geldende tarief, bedoeld in artikel 86, eerste, tweede, derde of vierde lid.   
3.  In geval de verschuldigde belasting betrekking heeft op twee of meer van de materiaalsoorten, bedoeld in artikel 86, is het bedrag van de vermindering de optelsom van de verminderingen per materiaalsoort, waarbij de vermindering per materiaalsoort bedraagt: 50 000 vermenigvuldigd met het gewichtsaandeel van die materiaalsoort in het totaalgewicht van al die materiaalsoorten samen, vermenigvuldigd met het voor de betreffende materiaalsoort geldende tarief, bedoeld in artikel 86, eerste, tweede, derde of vierde lid.   
4.  Voor de toepassing van dit artikel: 

a. worden de materiaalsoorten waarvoor in artikel 86, eerste en tweede lid, een tarief is bepaald als afzonderlijke materiaalsoorten aangemerkt;  

b. worden, indien artikel 86, derde of vierde lid, is toegepast, de ongesplitste materiaalsoorten als één materiaalsoort aangemerkt.     

### Afdeling  5a  

####Exportvermindering

### Artikel  87a  

1.  Een belastingplichtige als bedoeld in artikel 83 mag op het bedrag van de belasting die in een tijdvak verschuldigd is geworden na toepassing van artikel 87 een bedrag in mindering brengen voor de verpakking van de producten die hij als zodanig verpakt ter beschikking gesteld heeft gekregen van een producent en voor zover hij die op zijn beurt in dat tijdvak ter beschikking stelt en bij deze terbeschikkingstelling de producten voor het eerst buiten Nederland worden gebracht (exportvermindering). De exportvermindering geldt niet voor de verpakking waarvan de belastingplichtige weet of redelijkerwijs kan weten dat er geen verpakkingenbelasting over is betaald.   
2.  De hoogte van het bedrag van de exportvermindering wordt berekend door het gewicht van de in de verpakking, bedoeld in het eerste lid, verwerkte materiaalsoorten, gemeten in kilogrammen, te vermenigvuldigen met de tarieven per materiaalsoort, genoemd in artikel 86, eerste of tweede lid.   
3.  Op het bedrag van de exportvermindering wordt een vermindering toegepast tot ten hoogste het bedrag van de exportvermindering.   
4.  Ingeval de exportvermindering betrekking heeft op één materiaalsoort als bedoeld in artikel 86, is het bedrag van de vermindering, bedoeld in het derde lid: 50 000 vermenigvuldigd met het voor die materiaalsoort geldende tarief, bedoeld in artikel 86, eerste of tweede lid.   
5.  Ingeval de exportvermindering betrekking heeft op twee of meer van de materiaalsoorten, bedoeld in artikel 86, is het bedrag van de vermindering, bedoeld in het derde lid, de optelsom van de verminderingen per materiaalsoort, waarbij de vermindering per materiaalsoort bedraagt: 50 000 vermenigvuldigd met het gewichtsaandeel van die materiaalsoort in het totaalgewicht van al die materiaalsoorten samen, vermenigvuldigd met het voor de betreffende materiaalsoort geldende tarief, bedoeld in artikel 86, eerste of tweede lid.   
6.  Voor de toepassing van dit artikel worden de materiaalsoorten waarvoor in artikel 86, eerste en tweede lid, een tarief is bepaald als afzonderlijke materiaalsoorten aangemerkt.   

### Artikel  87b  

1.  Ingeval na toepassing van artikel 87a een negatief bedrag resteert, wordt dit bedrag op verzoek van de belastingplichtige uitbetaald.   
2.  Het verzoek om uitbetaling, bedoeld in het eerste lid, geschiedt bij de aangifte over het betreffende tijdvak. In gevallen waarin geen aangifte moet worden ingediend, geschiedt het verzoek door het doen van aangifte.   

### Artikel  87c  

1.  Voor de ondernemer die geen belastingplichtige is in de zin van artikel 83, maar die wel verpakte producten die hij verpakt ter beschikking gesteld heeft gekregen van een producent die hij op zijn beurt in een tijdvak ter beschikking stelt en bij deze terbeschikkingstelling buiten Nederland brengt, zijn de artikelen 87a en 87b van overeenkomstige toepassing.   
2.  Het eerste lid is van overeenkomstige toepassing voor de buitenlandse ondernemer.   

### Artikel  87d  

1.  De ondernemer, bedoeld in artikel 87c, is gehouden een administratie te voeren en de daartoe behorende boeken, bescheiden en andere gegevensdragers op zodanige wijze te bewaren, dat te allen tijde zijn rechten ter zake van de verpakkingenbelasting hieruit duidelijk blijken.   
2.  Het eerste lid is van overeenkomstige toepassing op de buitenlandse ondernemer.   
3.  Bij regeling van Onze Minister kunnen nadere regels worden gesteld omtrent de wijze waarop de ondernemer en de buitenlandse ondernemer, bedoeld in artikel 87c, een administratie moeten voeren voor de toepassing van de verpakkingenbelasting.   

### Afdeling  6  

####Verplichtingen ten dienste van de belastingheffing

### Artikel  88  

Bij regeling van Onze Minister kunnen nadere regels worden gesteld omtrent de wijze waarop de belastingplichtige een administratie moet voeren voor de toepassing van de verpakkingenbelasting.  

### Afdeling  7  

####Bijzondere regelingen

### Artikel  88a  

Bij of krachtens algemene maatregel van bestuur kunnen regels worden gesteld met betrekking tot de heffing van de verpakkingenbelasting. Hierbij kunnen regels worden gesteld inzake het verleggen van de belastingplicht, het al dan niet van toepassing zijn van de vermindering bij indirecte export, bedoeld in afdeling 5a, en het bij de belastingplicht direct verdisconteren van deze exportvermindering, resulterende in een lager aantal aan te geven kilogrammen verpakking.  

### Artikel  88b  

1.  In afwijking van de artikelen 82, 83, 87 en 87a kunnen bij of krachtens algemene maatregel van bestuur nadere regels worden gesteld met betrekking tot de heffing van de belasting van een vertegenwoordiger van een groep belastingplichtigen.   
2.  Bij toepassing van het voorgaande lid kan worden afgeweken van artikel 82, tweede lid, onderdeel b.   

### Hoofdstuk  IX  

####Algemene bepalingen

### Afdeling  1  

####Wijze van heffing

### Artikel  89  

1.  De in een tijdvak verschuldigd geworden belasting moet op aangifte worden voldaan.   
2.  Bij toepassing van artikel 40, tweede lid, dient in afwijking in zoverre van [artikel 19, derde lid, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), de belasting uiterlijk op de dag na het in artikel 40, tweede lid, bedoelde tijdstip op aangifte te worden voldaan.   
3.  In afwijking van het tweede lid kan de inspecteur, bij toepassing van artikel 33, tweede lid, op verzoek toestemming verlenen om de verschuldigd geworden belasting in een door hem te bepalen tijdvak uiterlijk binnen één maand na het einde van dat tijdvak op aangifte te voldoen. Het door de inspecteur te bepalen tijdvak bedraagt maximaal één kwartaal.   
4.  Bij toepassing van hoofdstuk VIII dient in afwijking in zoverre van [artikel 19, eerste lid, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), de belasting binnen één kwartaal na het einde van het tijdvak op aangifte te worden voldaan.   
5.  In afwijking van het vierde lid dient bij toepassing van artikel 84a de belasting op aangifte te worden voldaan binnen één kwartaal volgend op het kwartaal waarbinnen de dagtekening ligt van de beschikking waarbij het forfait wordt vastgesteld, tenzij deze beschikking is gegeven in een kalenderjaar voorafgaande aan of in een kalenderjaar waarop het forfait mede betrekking heeft. In dat laatste geval geldt het vierde lid.   
6.  Bij toepassing van artikel 84a zijn de [artikelen 20](../../../../../../wet/algemene/wet/inzake/rijksbelastingen/BWBR0002320/README.md), [67c](../../../../../../wet/algemene/wet/inzake/rijksbelastingen/BWBR0002320/README.md) en [67f van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), van overeenkomstige toepassing, indien de belastingplichtige niet heeft voldaan aan de meldingsplicht, bedoeld in artikel 84a, vijfde lid, of onjuiste of onvolledige informatie heeft verstrekt bij de vaststelling van het forfait.   
7.  Indien de berekening van de verschuldigde belasting leidt tot een negatief bedrag verleent de inspecteur op verzoek van de belastingplichtige teruggaaf van dit bedrag.   

### Afdeling  2  

####Aanvullende regelingen

### Artikel  90  

De [artikelen 10.1](../../../../../../wet/wet/inkomstenbelasting/2001/BWBR0011353/README.md) en [10.2 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md) zijn van overeenkomstige toepassing op de in de artikelen 8, eerste en derde lid, 9, 18, 28, eerste lid, onderdeel a, en tweede lid, 43, 59, eerste en derde lid, 60, eerste lid, en 86, vermelde bedragen.  

### Artikel  91  

1.  De inspecteur beslist op het verzoek, bedoeld in de artikelen 20, eerste lid, 27, tweede lid, 28, derde lid, 30, eerste lid, 45, eerste en tweede lid, 54, derde lid, 67, eerste lid, 68, eerste en tweede lid, 69, eerste tot en met derde lid, 70, eerste tot en met derde lid, 84a, eerste en vierde lid, 86, vijfde lid, 87b, eerste lid, 89, derde en zevende lid, en 92, eerste lid, bij een voor bezwaar vatbare beschikking.   
2.  Binnen acht weken na ontvangst van het verzoek geeft de inspecteur een beschikking op dat verzoek, dan wel zendt hij de in het derde lid bedoelde kennisgeving. In afwijking van de eerste volzin bedraagt de beslistermijn voor het verzoek, bedoeld in artikel 84a, eerste en vierde lid, een jaar na ontvangst van het verzoek. In geval tevens een verzoek als bedoeld in artikel 86, vijfde lid, wordt gedaan, wordt de beslissing op dit laatste verzoek, in afwijking van de eerste volzin, tegelijk genomen met de beslissing op het verzoek, bedoeld in de tweede volzin.   
3.  Indien de inspecteur de beschikking niet binnen de in het tweede lid genoemde termijn kan geven, stelt hij de belanghebbende daarvan onder opgaaf van redenen in kennis en noemt hij de termijn waarop de beschikking wel zal worden gegeven.   
4.  [Paragraaf 4.1.3.3 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) is van toepassing op: 

a. verzoeken aan de inspecteur tot toestemming voor het achterwege blijven van plaatsing van watermeters op grond van bepalingen krachtens artikel 6, derde lid;  

b. verzoeken aan de inspecteur met betrekking tot de registratie van onttrekkingen en infiltraties op grond van bepalingen krachtens artikel 6, vierde lid;  

c. verzoeken aan de inspecteur tot toepassing van een verhoudingsgetal op grond van artikel 27, tweede lid;  

d. verzoeken aan de inspecteur tot aanwijzing van een teruggaaftijdvak op grond van bepalingen krachtens artikel 45, derde lid;  

e. verzoeken aan de inspecteur tot aanwijzing van een teruggaaftijdvak op grond van bepalingen krachtens artikel 70, vierde lid.     

### Artikel  92  

1.  Op verzoek wordt teruggaaf verleend van belasting op leidingwater, afvalstoffenbelasting en energiebelasting, voor zover de door de belastingplichtige ter zake te ontvangen bedragen niet zijn en niet zullen worden ontvangen.   
2.  Bij regeling van Onze Minister kunnen regels worden gesteld ten behoeve van de uitvoering van dit artikel.   

### Artikel  93  

1.  Bij op voordracht van Onze Minister vast te stellen algemene maatregel van bestuur kunnen ter verzekering van een juiste toepassing van de wet regels worden gesteld ter aanvulling van de in deze wet geregelde onderwerpen.   
2.  Bij regeling van Onze Minister kunnen regels worden gesteld ten behoeve van de uitvoering van de in het eerste lid bedoelde algemene maatregel van bestuur.   

### Hoofdstuk  X  

####Slotbepalingen

### Artikel  94  

De inwerkingtreding van deze wet wordt bij wet geregeld.  

### Artikel  95  

Deze wet wordt aangehaald als: Wet belastingen op milieugrondslag.  

Lasten en bevelen dat deze in het *Staatsblad* zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
23 december 1994  
Beatrix  

De Minister van Financiën, 
G. Zalm   

De Minister van Volkshuisvesting, Ruimtelijke Ordening en Milieubeheer, 
M. de Boer   

De Staatssecretaris van Financiën, 
W. A. F. G. Vermeend   

de negenentwintigste december 1994 

De Minister van Justitie, 
W. Sorgdrager    
