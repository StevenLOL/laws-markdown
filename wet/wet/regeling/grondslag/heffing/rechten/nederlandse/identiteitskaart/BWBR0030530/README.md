<meta http-equiv='Content-Type' content='text/html; charset=utf-8' />

##Wet van 13 oktober 2011, houdende regeling van een grondslag voor de heffing van rechten voor de Nederlandse identiteitskaart

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is op korte termijn te voorzien in een grondslag voor de heffing van rechten voor de Nederlandse identiteitskaart;
Zo is het, dat Wij, de Afdeling advisering van de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  1  

Voor het verrichten van handelingen ten behoeve van de aanvraag van een Nederlandse identiteitskaart als bedoeld in [artikel 2, tweede lid, van de Paspoortwet](../../../../../../../../../rijkswet/paspoortwet/BWBR0005212/README.md) door de burgemeester van een gemeente, kunnen rechten worden geheven. Deze rechten worden aangemerkt als gemeentelijke belastingen. [Hoofdstuk XV, paragraaf 1](../../../../../../../../../wet/gemeentewet/BWBR0005416/README.md) en [4, van de Gemeentewet](../../../../../../../../../wet/gemeentewet/BWBR0005416/README.md), is van toepassing. De [artikelen 229b](../../../../../../../../../wet/gemeentewet/BWBR0005416/README.md) en [229c van de Gemeentewet](../../../../../../../../../wet/gemeentewet/BWBR0005416/README.md) zijn van overeenkomstige toepassing.  

### Artikel  2  

1.  Een gemeentelijke belastingverordening ter zake van het heffen van rechten als bedoeld in [artikel 229, eerste lid, onderdeel b, van de Gemeentewet](../../../../../../../../../wet/gemeentewet/BWBR0005416/README.md), voor het verrichten van handelingen ten behoeve van de aanvraag van een Nederlandse identiteitskaart, berust vanaf de dag tot welke deze wet terugwerkt op artikel 1.   
2.  [Artikel 7, tweede lid, van de Paspoortwet](../../../../../../../../../rijkswet/paspoortwet/BWBR0005212/README.md) en een algemene maatregel van rijksbestuur als bedoeld in artikel 7, derde lid, van de Paspoortwet, hebben mede betrekking op rechten als bedoeld in artikel 1.   
3.  In verband met het aanvragen van een Nederlandse identiteitskaart worden geen rechten geheven indien de aanvraag is ingediend in de periode vanaf 9 september 2011 tot de dag tot welke deze wet terugwerkt.   

### Artikel  3  

Deze wet treedt in werking met ingang van de dag na de datum van uitgifte van het Staatsblad waarin zij wordt geplaatst en werkt terug tot en met de dag na de datum van indiening van het wetsvoorstel bij de Tweede Kamer.  

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.    Gegeven te  

’s-Gravenhage 
13 oktober 2011  
Beatrix  

De Minister van Binnenlandse Zaken en Koninkrijksrelaties, 
J. P. H. Donner   

de *veertiende* oktober 2011 

De Minister van Veiligheid en Justitie, 
I. W. Opstelten    
