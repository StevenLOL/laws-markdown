<meta http-equiv='Content-Type' content='text/html; charset=utf-8' />

##Wet van 29 mei 2006 tot samenvoeging van de gemeenten Binnenmaas en 's-Gravendeel

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is de gemeenten Binnenmaas en ’s-Gravendeel samen te voegen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:     
### §  1  

####Opheffing en instelling van gemeenten

### Artikel  1  

Met ingang van de datum van herindeling worden de gemeenten Binnenmaas en ’s-Gravendeel opgeheven. 

### Artikel  2  

Met ingang van de datum van herindeling wordt de nieuwe gemeente Binnenmaas ingesteld, bestaande uit het grondgebied van de op te heffen gemeenten Binnenmaas en ’s-Gravendeel, zoals aangegeven op de bij deze wet behorende kaart. 

### §  2  

####Overige bepalingen

### Artikel  3  

Voor de nieuwe gemeente Binnenmaas wordt de op te heffen gemeente Binnenmaas aangewezen voor de toepassing van [artikel 36 van de Wet algemene regels herindeling](../../../../../../../../wet/wet/algemene/regels/herindeling/BWBR0003718/README.md), in verband met de toepassing van de instructies en reglementen, bedoeld in dat artikel. 

### Artikel  4  

Voor de op te heffen gemeenten Binnenmaas en ’s-Gravendeel wordt de nieuwe gemeente Binnenmaas aangewezen voor de toepassing van de volgende bepalingen van de [Wet algemene regels herindeling](../../../../../../../../wet/wet/algemene/regels/herindeling/BWBR0003718/README.md): 

a. [artikel 39, tweede lid](../../../../../../../../wet/wet/algemene/regels/herindeling/BWBR0003718/README.md), in verband met de heffing en invordering van gemeentelijke belastingen;  

b. [artikel 41, derde lid](../../../../../../../../wet/wet/algemene/regels/herindeling/BWBR0003718/README.md), in verband met de deelneming aan gemeenschappelijke regelingen;  

c. [artikel 45, tweede lid](../../../../../../../../wet/wet/algemene/regels/herindeling/BWBR0003718/README.md), in verband met de overgang van de voorziening van drinkwater, elektriciteit en gas.   

### Artikel  5  

1.  Voor de nieuwe gemeente Binnenmaas wordt een tussentijdse raadsverkiezing als bedoeld in [artikel 52, tweede lid, onderdeel a, van de Wet algemene regels herindeling](../../../../../../../../wet/wet/algemene/regels/herindeling/BWBR0003718/README.md) gehouden.   
2.  Met de voorbereiding van de tussentijdse raadsverkiezing wordt de op te heffen gemeente Binnenmaas belast.   
3.  Indien de datum van herindeling valt binnen twee jaar voor de datum waarop de reguliere verkiezingen voor de leden van de gemeenteraden ingevolge de [Kieswet](../../../../../../../../wet/kieswet/BWBR0004627/README.md) moeten worden gehouden, vinden deze verkiezingen niet plaats in de gemeente die bij deze wet is ingesteld.   
4.  De zittingsperiode van de leden van de raad van de nieuwe gemeente eindigt in de in het derde lid bedoelde situatie gelijk met de zittingsperiode van de leden van de raden van de overige gemeenten die volgt op de eerste verkiezingen voor de gemeenteraden na de datum van herindeling.  

### Artikel  6  

Wijzigt de Kieswet.

### Artikel  7  

Wijzigt de Wet op de rechterlijke indeling. 

### Artikel  8  

Wijzigt de Politiewet 1993.

### Artikel  9  

Deze wet treedt in werking met ingang van de dag na de datum van uitgifte van het Staatsblad waarin zij wordt geplaatst. 

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te ’s-Gravenhage 
29 mei 2006  
Beatrix  

De Minister van Binnenlandse Zaken en Koninkrijksrelaties , 
J. W. Remkes   

de *vijftiende* juni 2006 

De Minister van Justitie , 
J. P. H. Donner    

### Bijlage  

![239100](http://wetten.overheid.nl/Illustration/239100)

