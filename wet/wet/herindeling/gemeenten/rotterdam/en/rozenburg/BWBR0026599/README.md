<meta http-equiv='Content-Type' content='text/html; charset=utf-8' />

##Wet van 29 oktober 2009 tot herindeling van de gemeenten Rotterdam en Rozenburg

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is de gemeente Rozenburg door een grenswijziging toe te voegen aan de gemeente Rotterdam;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:     
### §  1  

####Opheffing en grenswijziging van gemeenten

### Artikel  1  

Met ingang van de datum van herindeling wordt de gemeente Rozenburg opgeheven. 

### Artikel  2  

Met ingang van de datum van herindeling wordt de op te heffen gemeente Rozenburg toegevoegd aan de gemeente Rotterdam door een grenswijziging van de gemeente Rotterdam, zoals aangegeven op de bij deze wet behorende kaart. 

### Artikel  3  

In afwijking van [artikel 1, eerste lid, onderdeel h, van de Wet algemene regels herindeling](../../../../../../../../wet/wet/algemene/regels/herindeling/BWBR0003718/README.md) is voor deze herindeling de datum van herindeling 18 maart 2010. 

### §  2  

####Overige bepalingen

### Artikel  4  

Voor de op te heffen gemeente Rozenburg wordt de gemeente Rotterdam aangewezen voor de toepassing van de volgende bepalingen van de [Wet algemene regels herindeling](../../../../../../../../wet/wet/algemene/regels/herindeling/BWBR0003718/README.md): 

a. [artikel 39, tweede lid](../../../../../../../../wet/wet/algemene/regels/herindeling/BWBR0003718/README.md), in verband met de heffing en invordering van gemeentelijke belastingen;  

b. [artikel 41, derde lid](../../../../../../../../wet/wet/algemene/regels/herindeling/BWBR0003718/README.md), in verband met de deelneming aan gemeenschappelijke regelingen;  

c. [artikel 45, tweede lid](../../../../../../../../wet/wet/algemene/regels/herindeling/BWBR0003718/README.md), in verband met de overgang van rechten en verplichtingen in verband met de voorziening van drinkwater, elektriciteit en gas.   

### Artikel  5  

1.  Voor de gemeente Rotterdam worden tussentijdse raadsverkiezingen als bedoeld in [artikel 52, tweede lid, van de Wet algemene regels herindeling](../../../../../../../../wet/wet/algemene/regels/herindeling/BWBR0003718/README.md) gehouden.   
2.  In afwijking van [artikel 55 van de Wet algemene regels herindeling](../../../../../../../../wet/wet/algemene/regels/herindeling/BWBR0003718/README.md) vinden de tussentijdse raadsverkiezingen plaats op de datum van de reguliere verkiezingen voor de leden van de gemeenteraden die in 2010 ingevolge de [Kieswet](../../../../../../../../wet/kieswet/BWBR0004627/README.md) worden gehouden.   
3.  Voorafgaand aan de datum van herindeling vinden de reguliere raadsverkiezingen, die ingevolge de [Kieswet](../../../../../../../../wet/kieswet/BWBR0004627/README.md) moeten worden gehouden niet plaats in de op te heffen gemeente Rozenburg en de gemeente Rotterdam.  

### Artikel  6  

1.  Na de datum van herindeling wordt gedurende het jaar 2010 de algemene uitkering uit het gemeentefonds, bedoeld in [artikel 6 van de Financiële-verhoudingswet](../../../../../../../../wet/financiële-verhoudingswet/BWBR0008290/README.md), voor de gewijzigde gemeente Rotterdam berekend aan de hand van de maatstaven die krachtens [artikel 8, derde lid van de Financiële-verhoudingswet](../../../../../../../../wet/financiële-verhoudingswet/BWBR0008290/README.md) zijn vastgesteld, met dien verstande dat voor zover de peildatum van de maatstaven voor de datum van herindeling ligt, de maatstaven worden berekend aan de hand van de gegevens van de op te heffen gemeente Rozenburg en de gemeente Rotterdam tezamen.   
2.  Het eerste lid is van overeenkomstige toepassing op de uitkeringen als bedoeld in [artikel 5, tweede lid, van de Financiële-verhoudingswet](../../../../../../../../wet/financiële-verhoudingswet/BWBR0008290/README.md) waarvan de verdeling aan de hand van maatstaven wordt vastgesteld.  

### Artikel  7  

In [artikel 7, vierde lid, van de Wet op de rechterlijke indeling](../../../../../../../../wet/wet/op/de/rechterlijke/indeling/BWBR0002080/README.md) vervalt met ingang van de datum van herindeling in het gestelde onder «Arrondissement Rotterdam», «Rozenburg,». 

### Artikel  8  

In de [bijlage](../../../../../../../../wet/politiewet/1993/BWBR0006299/README.md), genoemd in [artikel 21, eerste lid, van de Politiewet 1993](../../../../../../../../wet/politiewet/1993/BWBR0006299/README.md) vervalt met ingang van de datum van herindeling in het gestelde onder «Rotterdam-Rijnmond», «Rozenburg». 

### Artikel  9  

Wijzigt de Wet veiligheidsregio’s. 

### Artikel  10  

Deze wet treedt in werking met ingang van de dag na de datum van uitgifte van het Staatsblad waarin zij wordt geplaatst. 

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   Gegeven te  

’s-Gravenhage 
29 oktober 2009  
Beatrix  

De Minister van Binnenlandse Zaken en Koninkrijksrelaties , 
G. ter Horst   

de *tiende* november 2009 

De Minister van Justitie , 
E. M. H. Hirsch Ballin    

### Bijlage 

####Kaart, genoemd in artikel 2 

![245392](http://wetten.overheid.nl/Illustration/245392)

