<meta http-equiv='Content-Type' content='text/html; charset=utf-8' />

##Wet van 24 december 1970, houdende regeling van de formaliteit van registratie van akten

Wij JULIANA, bij de gratie Gods, Koningin der Nederlanden, Prinses van Oranje-Nassau, enz., enz., enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het in verband met de algemene herziening van de registratie- en de zegelbelasting wenselijk is de formaliteit van registratie van akten bij een afzonderlijke wet te regelen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  1  

1.  Voor de toepassing van deze wet en de daarop berustende bepalingen wordt verstaan onder: 

a. *KNB:* Koninklijke Notariële Beroepsorganisatie als genoemd in [artikel 60 van de Wet op het notarisambt](../../../../wet/notariswet/BWBR0010388/README.md);  

b. *Onze Minister:* Onze Minister van Financiën.     
2.  Onder registratie van akten wordt verstaan: 

a. de opname van elektronische afschriften van akten van notarissen in een register dat wordt gehouden door de KNB;  

b. het vermelden van de gehele of gedeeltelijke inhoud van akten waarvan de registratie wettelijk is vereist voor de geldigheid van een rechtshandeling, andere dan notariële akten, in registers die worden gehouden door daartoe door Onze Minister aangewezen inspecteurs van de rijksbelastingdienst.    

### Artikel  3  

1. Akten van notarissen, welke niet zijn genoemd in artikel 4, eerste lid, moeten binnen tien dagen na de dag waarop de akten zijn opgemaakt, door die ambtenaren ter registratie worden aangeboden.  
2.  Akten van notarissen worden ter registratie aangeboden door een elektronisch afschrift daarvan langs elektronische weg te zenden aan de KNB.  
3.  Bij regeling van Onze Minister wordt, na overleg met Onze Minister van Veiligheid en Justitie, bepaald: 

a. hoe het in artikel 1, tweede lid, onderdeel a, genoemde register is ingericht;  

b. op welke wijze de registratie geschiedt;  

c. op welke wijze blijkt dat een akte is geregistreerd;  

d. hoe lang de gegevens in het register worden bewaard.   

### Artikel  4  

1.  Uiterste willen en de daarop of op omslagen daarvan gestelde aantekeningen, andere akten welke uitsluitend uiterste wilsbeschikkingen of de herroeping van uiterste wilsbeschikkingen inhouden, zomede akten van bewaargeving, superscriptie of teruggaaf van uiterste willen moeten door de notaris onder wie zij berusten, ter registratie worden aangeboden binnen een maand na de dag waarop het overlijden of de verklaring van vermoedelijk overlijden van de beschikker te zijner kennis is gekomen, met dien verstande dat deze termijn niet eerder aanvangt, dan met de dag, volgende op die waarop de akten onder de notaris zijn komen te berusten.   
2.  Het eerste lid geldt niet ten aanzien van de in [artikel 97 van Boek 4 van het Burgerlijk Wetboek](../../../../wet/burgerlijk/wetboek/boek/4/BWBR0002761/README.md) bedoelde akten en van akten waarvan de beschikkingen niet meer van kracht zijn op het tijdstip van het overlijden of van de verklaring van vermoedelijk overlijden van de beschikker.  

### Artikel  5  

Akten als bedoeld in artikel 1, tweede lid, onderdeel b, worden geregistreerd, wanneer zij daartoe worden aangeboden. 

### Artikel  6  

1.  Op vordering van de inspecteur moet van een akte welke in een vreemde taal is gesteld, worden overgelegd een letterlijke vertaling in het Nederlands, voor overeenstemmend verklaard door een beëdigd vertaler in de zin van de [Wet beëdigde tolken en vertalers](../../../../wet/wet/beëdigde/tolken/en/vertalers/BWBR0022704/README.md). Indien het een notariële akte betreft, kan de vertaling voor overeenstemmend worden verklaard door de notaris die de akte heeft opgemaakt.   
2.  Ten aanzien van een akte als bedoeld in artikel 1, tweede lid, onderdeel a, doet de inspecteur op een bij ministeriële regeling te bepalen wijze van zijn vordering blijken. De vertaling van de akte moet binnen een maand na de dagtekening van de vordering, bedoeld in de eerste volzin, bij de inspecteur worden aangeleverd.   
3.   Is niet voldaan aan het eerste of tweede lid, dan wordt de aanbieding ter registratie geacht niet te hebben plaatsgehad.  

### Artikel  7  

1.  De notaris is verplicht de door hem opgemaakte akten dagelijks langs elektronische weg in te schrijven in een door de KNB, per notaris, gehouden repertorium.   
2.  Bij regeling van Onze Minister wordt, na overleg met Onze Minister van Veiligheid en Justitie, de wijze waarop de inschrijving geschiedt alsmede de inrichting en de wijze van bijhouding van het repertorium, bedoeld in het eerste lid, bepaald.  

### Artikel  7a  

1.  De KNB zendt op een bij regeling van Onze Minister te bepalen wijze aan een door Onze Minister aangewezen ambtenaar van de rijksbelastingdienst een elektronisch afschrift van iedere ter registratie aangeboden akte als bedoeld in artikel 1, tweede lid, onderdeel a, alsmede van het repertorium, bedoeld in artikel 7, eerste lid.   
2.  De inspecteur of door Onze Minister aangewezen andere ambtenaren van de rijksbelastingdienst hebben inzage in het door de KNB gehouden register, bedoeld in artikel 1, tweede lid, onderdeel a, en in het repertorium, bedoeld in artikel 7, eerste lid.  

### Artikel  8  

1.  De notaris is gehouden aan de inspecteur of een door Onze Minister aangewezen andere ambtenaar van de rijksbelastingdienst:  

a. de door deze gevorderde gegevens en inlichtingen te verstrekken welke van belang kunnen zijn om te beoordelen of aan de bepalingen van deze wet is voldaan;  

b. desgevorderd de onder hem berustende akten en registers ter inzage te verstrekken ter plaatse waar zij zich bevinden;  

c. toe te staan, afschriften van of uittreksels uit de onder letter *b* bedoelde bescheiden te maken, dan wel die bescheiden voor ten hoogste drie dagen tot nader onderzoek onder zich te nemen. De notaris wordt desgevraagd in de gelegenheid gesteld een afschrift van of uittreksel uit de bescheiden te maken.     
2.   Het eerste lid geldt niet ten aanzien van de in artikel 4, eerste lid, genoemde akten, zolang de beschikkers in leven zijn.   
3.   Voldoening aan de bij het eerste lid omschreven verplichtingen kan gevorderd worden op elke dag, met uitzondering van zaterdagen, zondagen, algemeen erkende feestdagen in de zin van de [Algemene termijnenwet](../../../../wet/algemene/termijnenwet/BWBR0002448/README.md) (*Stb.* 1964, 314) en de bij of krachtens artikel 3 van die wet daarmede gelijkgestelde dagen, mits tussen des voormiddags negen uur en des namiddags vier uur.   
4.   Wordt de toegang tot de plaats, met inbegrip van een woning, waar de akten en registers zich bevinden of redelijkerwijs vermoed kunnen worden zich te bevinden, geweigerd, dan is de inspecteur of de in het eerste lid bedoelde andere ambtenaar bevoegd zich die toegang met behulp van de sterke arm te verschaffen.  

### Artikel  9  

De notaris is bevoegd onder hem berustende akten welke niet zijn genoemd in artikel 4, eerste lid, voor ten hoogste veertien dagen tegen ontvangbewijs af te geven aan de inspecteur of de in artikel 8, eerste lid, bedoelde andere ambtenaar. 

### Artikel  10  

1. Het is een ieder verboden hetgeen hem uit of in verband met enige werkzaamheid bij de uitvoering van deze wet over de persoon of zaken van een ander blijkt of wordt meegedeeld, verder bekend te maken dan noodzakelijk is voor de uitvoering van enige wet (geheimhoudingsplicht). 
2. De geheimhoudingsplicht geldt niet indien:

a.enig wettelijk voorschrift tot de bekendmaking verplicht;

b.bij regeling van Onze Minister is bepaald dat bekendmaking noodzakelijk is voor de goede vervulling van een publiekrechtelijke taak van een bestuursorgaan;

c.bekendmaking plaatsvindt aan degene op wie de gegevens betrekking hebben voorzover deze gegevens door of namens hem zijn verstrekt. 
3. In andere gevallen dan bedoeld in het tweede lid kan Onze Minister ontheffing verlenen van de geheimhoudingsplicht. 
4.  Aan de openbare ambtenaar die een akte als bedoeld in artikel 1, tweede lid, onderdeel a, heeft opgemaakt of ter registratie heeft aangeboden, zijn plaatsvervanger of zijn opvolger, wordt ter zake van die akte door de KNB inzage verleend in de registers van registratie. Aan degenen die partij zijn bij een akte, hun erfgenamen of hun rechtverkrijgenden wordt ter zake van een akte als bedoeld in artikel 1, tweede lid, onderdeel a, met uitzondering van een akte als bedoeld in artikel 4, eerste lid, zolang de beschikker nog in leven is, door de KNB desgevraagd een uittreksel uit het repertorium afgegeven.   
5.  In afwijking in zoverre van het vierde lid wordt aan de openbare ambtenaar die een akte als bedoeld in artikel 1, tweede lid, onderdeel a, heeft opgemaakt of ter registratie heeft aangeboden, zijn plaatsvervanger of zijn opvolger alsmede aan degenen die partij zijn bij een dergelijke akte, hun erfgenamen of hun rechtverkrijgenden ter zake van die akte door de inspecteur inzage verleend in de registers van registratie indien die akte ter registratie is aangeboden vóór de datum, bedoeld in [artikel V, eerste lid, van de Wet elektronische registratie notariële akten](../../../../wet/wet/elektronische/registratie/notariële/akten/BWBR0032526/README.md), dan wel voor de datum, bedoeld in het tweede lid van dat artikel. Ter zake van overige geregistreerde akten wordt door de inspecteur inzage verleend in de registers van registratie aan degenen die partij zijn bij een dergelijke akte, hun erfgenamen of hun rechtverkrijgenden. 

### Artikel  11  

De Staat is aansprakelijk voor de schade wegens verlies of beschadiging van een ingevolge deze wet onder een ambtenaar van de rijksbelastingdienst berustende akte. 

### Artikel  13  

Onze Minister bepaalt:  

a. aan welke ambtenaren van de rijksbelastingdienst de aanbieding ter registratie van akten als bedoeld in artikel 1, tweede lid, onderdeel b, moet geschieden en welke inspecteur bevoegd is ten aanzien van de verplichtingen van notarissen;  

b. de dagen en de uren waarop de kantoren voor het aanbieden van akten ter registratie zijn geopend;  

c. de inrichting van de registers van registratie en de wijze waarop de registratie geschiedt;  

d. de wijze waarop blijkt dat een akte is geregistreerd.   

### Artikel  13a  

1.  Op de taken, genoemd in deze wet en de daarop berustende bepalingen, van de KNB zijn de [artikelen 18](../../../../wet/kaderwet/zelfstandige/bestuursorganen/BWBR0020495/README.md), [19](../../../../wet/kaderwet/zelfstandige/bestuursorganen/BWBR0020495/README.md), [20](../../../../wet/kaderwet/zelfstandige/bestuursorganen/BWBR0020495/README.md), [23](../../../../wet/kaderwet/zelfstandige/bestuursorganen/BWBR0020495/README.md), [26](../../../../wet/kaderwet/zelfstandige/bestuursorganen/BWBR0020495/README.md), [27](../../../../wet/kaderwet/zelfstandige/bestuursorganen/BWBR0020495/README.md), [34](../../../../wet/kaderwet/zelfstandige/bestuursorganen/BWBR0020495/README.md), [35](../../../../wet/kaderwet/zelfstandige/bestuursorganen/BWBR0020495/README.md) en [41, eerste lid, van de Kaderwet zelfstandige bestuursorganen](../../../../wet/kaderwet/zelfstandige/bestuursorganen/BWBR0020495/README.md) van overeenkomstige toepassing.   
2.  De kosten die de KNB maakt ten behoeve van de uitoefening van de in deze wet neergelegde taken komen, volgens bij regeling van Onze Minister te stellen regels, ten laste van Onze Minister.  

### Artikel  14  

1.  Hij die niet voldoet aan een verplichting, hem bij of krachtens de artikelen 3, 4 of 7 opgelegd, wordt gestraft met een geldboete van de eerste categorie.   
2.   De notaris die niet voldoet aan een verplichting, hem bij artikel 8 opgelegd, wordt gestraft met een geldboete van de tweede categorie.   
3.   De notaris die, ingevolge artikel 8 desgevraagd gehouden zijnde tot het verschaffen van gegevens of inlichtingen, onjuiste of onvolledige gegevens of inlichtingen verstrekt, wordt gestraft met een geldboete van de derde categorie.   
4.   De afdelingen 2 en [3 van hoofdstuk IX van de Algemene wet inzake rijksbelastingen](../../../../wet/algemene/wet/inzake/rijksbelastingen/BWBR0002320/README.md) zijn van overeenkomstige toepassing.  

### Artikel  15  

1.  Deze wet treedt in werking op een door Ons te bepalen tijdstip.   
2.   Zij kan worden aangehaald als 'Registratiewet 1970'.  

Lasten en bevelen, dat deze in het *Staatsblad* zal worden geplaatst, en dat alle Ministeriële Departementen, Autoriteiten, Colleges en Ambtenaren, wie zulks aangaat, aan de nauwkeurige uitvoering de hand zullen houden.   

Gegeven ten Paleize Soestdijk 
24 december 1970  
JULIANA.  

De Staatssecretaris van Financiën, 
F. H. M. GRAPPERHAUS.   

de negenentwintigste december 1970. 

De Minister van Justitie a.i., 
H. K. J. BEERNINK.    
