<meta http-equiv='Content-Type' content='text/html; charset=utf-8' />

##Wet van 13 december 2010 tot wijziging van de Wet op de accijns in verband met de implementatie van de Richtlijn 2010/12/EU van de Raad van 16 februari 2010 tot wijziging van Richtlijnen 92/79/EEG, 92/80/EEG en 95/59/EG wat betreft de structuur en de tarieven van de accijns op tabaksfabrikaten en Richtlijn 2008/118/EG (PbEU L 50) (Implementatie wijziging tabaksaccijns)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het noodzakelijk is de [Wet op de accijns](../../../../../../../../../../../wet/wet/op/de/accijns/BWBR0005251/README.md) aan te passen ter uitvoering van Richtlijn 2010/12 /EU van de Raad van de Europese Unie van 16 februari 2010 (PbEU L 50);
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  I  

Wijzigt de Wet op de accijns.   

### Artikel  II  

1.  Met ingang van 1 juli 2011 worden bij ministeriële regeling de tarieven van de accijns, genoemd in [artikel 35, eerste lid, onderdeel b, van de Wet op de accijns](../../../../../../../../../../../wet/wet/op/de/accijns/BWBR0005251/README.md) zodanig gewijzigd dat: 

a. de totale accijns voor de gewogen gemiddelde kleinhandelsprijs van sigaretten ten minste 60 percent van de gewogen gemiddelde kleinhandelsprijs bedraagt, of indien dit hoger is, gelijk is aan het in [artikel 35, eerste lid, onderdeel b, van de Wet op de accijns](../../../../../../../../../../../wet/wet/op/de/accijns/BWBR0005251/README.md) genoemde totale bedrag van de accijns per 1 000 sigaretten zoals dit ten minste zal worden geheven op 30 juni 2011.  

b. voor sigaretten van de gewogen gemiddelde kleinhandelsprijs het specifieke gedeelte van de accijns 70 percent bedraagt van de som van de totale accijns overeenkomstig onderdeel a en de omzetbelasting; en  

c. het bedrag dat in [artikel 35, eerste lid, onderdeel b, van de Wet op de accijns](../../../../../../../../../../../wet/wet/op/de/accijns/BWBR0005251/README.md) is opgenomen als de ten minste te betalen accijns voor 1 000 stuks sigaretten, gelijk is aan het overeenkomstig onderdeel a totale bedrag van de accijns voor 1 000 stuks sigaretten van de gewogen gemiddelde kleinhandelsprijs.     
2.  Bij de wijziging vindt afronding plaats van het percentuele gedeelte van de accijns op honderdsten van een percent.   

### Artikel  III  

1.  Met ingang van 1 juli 2011 worden bij ministeriële regeling de tarieven van de accijns, genoemd in [artikel 35, eerste lid, onderdeel c, van de Wet op de accijns](../../../../../../../../../../../wet/wet/op/de/accijns/BWBR0005251/README.md) zodanig gewijzigd dat: 

a. de totale accijns voor de gewogen gemiddelde kleinhandelsprijs van rooktabak ten minste 52 percent van de gewogen gemiddelde kleinhandelsprijs bedraagt, of indien dit hoger is, gelijk is aan het in [artikel 35, eerste lid, onderdeel c, van de Wet op de accijns](../../../../../../../../../../../wet/wet/op/de/accijns/BWBR0005251/README.md) genoemde totale bedrag van de accijns per kilogram zoals dit ten minste zal worden geheven op 30 juni 2011.  

b. voor rooktabak van de gewogen gemiddelde kleinhandelsprijs het specifieke gedeelte van de accijns 60 percent bedraagt van de som van de totale accijns berekend overeenkomstig onderdeel a en de omzetbelasting; en  

c. het bedrag dat in [artikel 35, eerste lid, onderdeel c, van de Wet op de accijns](../../../../../../../../../../../wet/wet/op/de/accijns/BWBR0005251/README.md) is opgenomen als de ten minste te betalen accijns per kilogram rooktabak, gelijk is aan het overeenkomstig onderdeel a berekende totale bedrag van de accijns per kilogram rooktabak van de gewogen gemiddelde kleinhandelsprijs.     
2.  Bij de wijziging vindt afronding plaats van het percentuele gedeelte van de accijns op honderdsten van een percent.   

### Artikel  IV  

1.  Deze wet treedt in werking met ingang van 1 januari 2011.   
2.  In afwijking van het eerste lid treden de artikelen I, onderdelen C, D en E, II en III, in werking met ingang van 1 juli 2011.   

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.    Gegeven te  

’s-Gravenhage 
13 december 2010  
Beatrix  

De Staatssecretaris van Financiën, 
F. H. H. Weekers   

de *achtentwintigste* december 2010 

De Minister van Veiligheid en Justitie, 
I. W. Opstelten    
