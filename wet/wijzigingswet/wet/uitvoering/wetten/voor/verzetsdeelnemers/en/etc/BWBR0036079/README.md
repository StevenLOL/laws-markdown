<meta http-equiv='Content-Type' content='text/html; charset=utf-8' />

##Wet van 17 december 2014 tot wijziging van de Wet uitvoering wetten voor verzetsdeelnemers en oorlogsgetroffenen in verband met het opnemen van een grondslag voor de uitvoering door de Pensioen- en Uitkeringsraad en de Sociale verzekeringsbank van de Algemene Oorlogsongevallenregeling Indonesië en het besluit van de Luitenant-Gouverneur-Generaal van Nederlands-Indië van 5 november 1946 (Indisch Staatsblad 1946, 118)

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is de continuïteit en de kwaliteit van de dienstverlening aan gerechtigden te waarborgen en daartoe in de Wet uitvoering wetten voor verzetsdeelnemers en oorlogsgetroffenen een grondslag op te nemen voor de uitvoering door de Pensioen- en Uitkeringsraad en de Sociale verzekeringsbank van de Algemene Oorlogsongevallenregeling Indonesië en het besluit van de Luitenant-Gouverneur-Generaal van Nederlands-Indië van 5 november 1946 (Indisch Staatsblad 1946, 118);
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### Artikel  I  

Wijzigt de Wet uitvoering wetten voor verzetsdeelnemers en oorlogsgetroffenen. 

### Artikel  II  

1.  Een aanvraag op basis van de AOR van een persoon die op het tijdstip van inwerkingtreding van de wet tot wijziging van de Wet uitvoering wetten voor verzetsdeelnemers en oorlogsgetroffenen in verband met het opnemen van een grondslag voor de uitvoering door de Pensioen- en Uitkeringsraad en de Sociale verzekeringsbank van de Algemene Oorlogsongevallenregeling Indonesië en het besluit van de Luitenant-Gouverneur-Generaal van Nederlands-Indië van 5 november 1946 (Indisch Staatsblad 1946, 118) geen financiële aanspraak ontleent aan deze regeling en waarop ten tijde van de inwerkingtreding van deze wet nog niet is beslist, wordt beschouwd als te zijn gericht tot de Pensioen- en Uitkeringraad, bedoeld in artikel 3 van de Wet uitvoering wetten voor verzetsdeelnemers en oorlogsgetroffenen.   
2.  Een aanvraag op basis van de AOR van een gerechtigde die op het tijdstip van inwerkingtreding van de wet tot wijziging van de Wet uitvoering wetten voor verzetsdeelnemers en oorlogsgetroffenen in verband met het opnemen van een grondslag voor de uitvoering door de Pensioen- en Uitkeringsraad en de Sociale verzekeringsbank van de Algemene Oorlogsongevallenregeling Indonesië en het besluit van de Luitenant-Gouverneur-Generaal van Nederlands-Indië van 5 november 1946 (Indisch Staatsblad 1946, 118) een financiële aanspraak ontleent aan deze regeling en waarop ten tijde van de inwerkingtreding van die wet nog niet is beslist, wordt beschouwd als te zijn gericht tot de Sociale verzekeringsbank, genoemd in hoofdstuk 6 van de Wet structuur uitvoeringsorganisatie werk en inkomen.   
3.  Bij de Commissie Algemene Oorlogsongevallenregeling Indonesië aanhangige bezwaarschriften gericht tegen besluiten op een aanvraag als bedoeld in het eerste lid gaan, in de stand waarin zij zich bevinden, over naar de Pensioen en Uitkeringsraad, bedoeld in artikel 3 van de Wet uitvoering wetten voor verzetsdeelnemers en oorlogsgetroffenen.   
4.  Bij de Commissie Algemene Oorlogsongevallenregeling Indonesië aanhangige bezwaarschriften gericht tegen besluiten op een aanvraag als bedoeld in het tweede lid gaan, in de stand waarin zij zich bevinden, over naar de Sociale Verzekeringsbank, genoemd in hoofdstuk 6 van de Wet structuur uitvoeringsorganisatie werk en inkomen.   
5.  In civielrechtelijke en bestuursrechtelijke gedingen waarin de Commissie Algemene Oorlogsongevallenregeing Indonesië partij is treedt de Pensioen- en Uitkeringsraad, bedoeld in artikel 3 van de Wet uitvoering wetten voor verzetsdeelnemers en oorlogsgetroffenen, in haar plaats voor zover het gedingen inzake besluiten op een aanvraag als bedoeld in het eerste lid betreft, zonder dat daarvoor een betekening nodig is en met overneming van procureurstelling onderscheidenlijk aanwijzing van een gemachtigde.   
6.  In civielrechtelijke en bestuursrechtelijke gedingen waarin de Commissie Algemene Oorlogsongevallenregeling Indonesië partij is, treedt de Sociale Verzekeringsbank, genoemd in hoofdstuk 6 van de Wet structuur uitvoeringsorganisatie werk en inkomen, in haar plaats voor zover het gedingen inzake besluiten op een aanvraag als bedoeld in het tweede lid betreft, zonder dat daarvoor een betekening nodig is en met overneming van procureurstelling onderscheidenlijk aanwijzing van een gemachtigde.  

### Artikel  III  

Deze wet treedt in werking op een bij koninklijk besluit te bepalen tijdstip. 

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren die zulks aangaat, aan de nauwkeurige uitvoering de hand zullen houden.   Gegeven te  

Wassenaar 
17 december 2014  
Willem-Alexander  

De Staatssecretaris van Volksgezondheid, Welzijn en Sport, 
M.J. van Rijn   

De Staatssecretaris van Sociale Zaken en Werkgelegenheid, 
J. Klijnsma   

De Minister voor Wonen en Rijksdienst, 
S.A. Blok   

de *dertigste* december 2014 

De Minister van Veiligheid en Justitie, 
I.W. Opstelten    
