<meta http-equiv='Content-Type' content='text/html; charset=utf-8' />

##Wet van 23 juni 2005 tot harmonisatie van inkomensafhankelijke regelingen (Algemene wet inkomensafhankelijke regelingen)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat het wenselijk is inkomensafhankelijke regelingen, zoals die op het punt van wonen, kinderen en zorg, zoveel mogelijk te harmoniseren door een aantal algemene begrippen in die regelingen onder te brengen in één nieuwe wet, en de uitvoering van deze regelingen te stroomlijnen door deze waar mogelijk te laten plaatsvinden door de Belastingdienst/Toeslagen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:     
### Hoofdstuk  1  

####Algemene bepalingen

### Paragraaf  1  

####Toepassingsgebied

### Artikel  1  

####Toepassingsgebied

1.  Deze wet geldt voor inkomensafhankelijke regelingen.   
2.  In afwijking van het eerste lid is deze wet op inkomensafhankelijke regelingen die vóór 1 januari 2006 van kracht zijn, slechts van toepassing voor zover dit in de desbetreffende inkomensafhankelijke regeling is bepaald.   
3.  Onder inkomensafhankelijke regelingen worden verstaan bij of krachtens wet vastgestelde regelingen die natuurlijke personen aanspraak geven op een financiële bijdrage van het Rijk in kosten of bijdrageverplichtingen, waarbij de hoogte van de bijdrage in die regelingen afhankelijk is gesteld van draagkracht.   

### Paragraaf  2  

####Begrippen

### Artikel  2  

####Definities

1.  In deze wet en de daarop berustende bepalingen, alsmede in inkomensafhankelijke regelingen, wordt verstaan onder: 

a. belastbaar loon: het belastbare loon bedoeld in [artikel 9 van de Wet op de loonbelasting 1964](../../../../../../wet/wet/op/de/loonbelasting/1964/BWBR0002471/README.md), met uitzondering van loon dat als een eindheffingsbestanddeel in de zin van [die wet](../../../../../../wet/wet/op/de/loonbelasting/1964/BWBR0002471/README.md) is belast;  

b. berekeningsjaar: het kalenderjaar waarop de tegemoetkoming betrekking heeft;  

c. kind: de persoon bedoeld in artikel 4;  

d. lidstaat: een Staat die lid is van de Europese Unie of een andere Staat, niet zijnde een lidstaat van de Europese Unie, die partij is bij de Overeenkomst betreffende de Europese Economische Ruimte;  

e. medebewoner: de persoon die op hetzelfde woonadres als de belanghebbende staat ingeschreven in de gemeentelijke basisadministratie persoonsgegevens, met dien verstande dat als medebewoner niet wordt aangemerkt: 

1°. de partner van de belanghebbende,  

2°. de persoon die op basis van een schriftelijke overeenkomst met de belanghebbende een deel van de woning huurt, tenzij deze een bloed- of aanverwant in de eerste graad is van de belanghebbende of van diens partner,  

3°. degene die tot het huishouden van de onder 2° bedoelde persoon behoort;    

f. partner: de persoon bedoeld in artikel 3;  

g. sociaal-fiscaalnummer: het nummer bedoeld in [artikel 2, derde lid, onderdeel k, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md);  

h. tegemoetkoming: een financiële bijdrage van het Rijk op grond van een inkomensafhankelijke regeling;  

i. toetsingsinkomen: het inkomen bedoeld in artikel 8;  

j. verzamelinkomen: het verzamelinkomen bedoeld in [artikel 2.18 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md);  

k. vreemdeling: hetgeen daaronder wordt verstaan in de [Vreemdelingenwet 2000](../../../../../../wet/vreemdelingenwet/2000/BWBR0011823/README.md);  

l. inspecteur: de inspecteur, bedoeld in [artikel 2, derde lid, onderdeel b, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md);  

m. niet in Nederland belastbaar inkomen: inkomen dat niet in het verzamelinkomen of het belastbare loon is begrepen omdat het niet behoort tot het Nederlandse inkomen, bedoeld in [artikel 7.1 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md), of omdat het is vrijgesteld op grond van bepalingen van interregionaal of internationaal recht;  

n. ontvanger: de ontvanger, bedoeld in [artikel 2, eerste lid, onderdeel i, van de Invorderingswet 1990](../../../../../../wet/invorderingswet/1990/BWBR0004770/README.md);  

o. inkomensgegeven: inkomensgegeven als bedoeld in [artikel 21, onderdeel e, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md);  

p. burgerservicenummer: het nummer, bedoeld in [artikel 1, onderdeel b, van de Wet algemene bepalingen burgerservicenummer](../../../../../../wet/wet/algemene/bepalingen/burgerservicenummer/BWBR0022428/README.md).     
2.  In deze wet en de daarop berustende bepalingen wordt verstaan onder Onze Minister: Onze Minister van Financiën.   

### Artikel  3  

####Partner

1.  Partner van de belanghebbende is degene die ingevolge [artikel 5a van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) als partner wordt aangemerkt. [Artikel 2, zesde lid, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) is van overeenkomstige toepassing.   
2.  In aanvulling op het eerste lid wordt voor de toepassing van deze wet en de daarop berustende bepalingen onder partner mede verstaan degene die op hetzelfde woonadres als de belanghebbende staat ingeschreven in de gemeentelijke basisadministratie persoonsgegevens en: 

a. uit wiens relatie met de belanghebbende een kind is geboren;  

b. die een kind van de belanghebbende heeft erkend dan wel van wie een kind door de belanghebbende is erkend;  

c. die voor de toepassing van een pensioenregeling als partner van de belanghebbende is aangemeld;  

d. die samen met de belanghebbende een woning heeft, die hun anders dan tijdelijk als hoofdverblijf ter beschikking staat op grond van eigendom, waaronder begrepen economisch eigendom, of op grond van een recht van lidmaatschap van een coöperatie;  

e. die evenals de belanghebbende meerderjarig is, waarbij op dat woonadres tevens een minderjarig kind van ten minste een van beiden staat ingeschreven, behoudens ingeval de belanghebbende door middel van een schriftelijke huurovereenkomst, waaraan bij ministeriële regeling nadere voorwaarden kunnen worden gesteld, doet blijken dat een van beiden op zakelijke gronden een gedeelte van de woning huurt van de ander;  

f. voor de toepassing van de [Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md) voor het berekeningsjaar wordt aangemerkt als partner van de belanghebbende, of  

g. die in het aan het berekeningsjaar voorafgaande kalenderjaar reeds partner van de belanghebbende was.     
3.  Degene die ingevolge het tweede lid voor een deel van het berekeningsjaar als partner wordt aangemerkt, wordt ook als partner aangemerkt in de andere perioden van het berekeningsjaar, voor zover hij in die perioden op hetzelfde woonadres als de belanghebbende staat ingeschreven in de gemeentelijke basisadministratie persoonsgegevens.   
4.  Een belanghebbende kan op enig moment slechts één partner hebben. Indien de belanghebbende op grond van het tweede lid op dat moment meer dan één partner zou hebben, geldt als partner van de belanghebbende degene die ingevolge [artikel 5a van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) op dat moment als partner wordt aangemerkt; mocht op grond van artikel 5a van de Algemene wet inzake rijksbelastingen op dat moment geen persoon als partner zijn aangemerkt, geldt als partner degene die op grond van de in het tweede lid eerstgenoemde categorie als partner wordt aangemerkt.   
5.  In afwijking van [artikel 5a van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) en het tweede lid wordt niet als partner aangemerkt, een bloedverwant in de eerste graad van de belanghebbende, tenzij beiden bij de aanvang van het kalenderjaar de leeftijd van 27 jaar hebben bereikt.   
6.  Personen die partners waren op grond van het tweede lid, blijven als partners aangemerkt nadat de in dat onderdeel bedoelde inschrijving op hetzelfde woonadres niet langer mogelijk is als gevolg van opname in een verpleeghuis of verzorgingshuis vanwege medische redenen of ouderdom van een van hen, zolang na het einde van die inschrijving op hetzelfde woonadres ten aanzien van geen van beiden een derde persoon als partner wordt aangemerkt. De eerste volzin vindt geen toepassing meer indien één van beiden door middel van een schriftelijke kennisgeving aan de Belastingdienst/Toeslagen laat weten dat zij niet langer als partners willen worden aangemerkt. Bij ministeriële regeling kunnen nadere regels worden gesteld ten behoeve van de uitvoering van dit lid.   

### Artikel  4  

####Kind

1.  Kind is de bloedverwant of aanverwant in de neergaande lijn van de belanghebbende of zijn partner, die in belangrijke mate wordt onderhouden door de belanghebbende of zijn partner en op hetzelfde woonadres als de belanghebbende staat ingeschreven in de gemeentelijke basisadministratie persoonsgegevens. Met een bloedverwant of aanverwant in de neergaande lijn wordt gelijkgesteld een pleegkind.   
2.  De in het eerste lid opgenomen voorwaarde van inschrijving in de gemeentelijke basisadministratie persoonsgegevens geldt niet gedurende de periode waarin de aldaar bedoelde persoon tegelijkertijd tot de huishoudens van zijn beide ouders behoort en hij op hetzelfde woonadres als een van die ouders staat ingeschreven in de gemeentelijke basisadministratie persoonsgegevens. Voor de toepassing van de eerste volzin behoort iemand tegelijkertijd tot het huishouden van beide ouders indien hij doorgaans ten minste drie gehele dagen per week in elk van beide huishoudens verblijft.   
3.  Een kind wordt in belangrijke mate onderhouden als bedoeld in het eerste lid indien is voldaan aan de regels gesteld krachtens [artikel 1.5 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md).   

### Artikel  5  

Voor de toepassing van deze wet en de daarop berustende bepalingen alsmede voor de toepassing van inkomensafhankelijke regelingen, wordt een wijziging in de omstandigheden en van de leeftijd van de belanghebbende, de partner of een medebewoner die zich voordoet na de eerste dag van de maand, in aanmerking genomen vanaf de eerste dag van de daaropvolgende maand.  

### Artikel  6  

####Gelijkstelling met gemeentelijke basisadministratie persoonsgegevens

1.  Voor de toepassing van deze wet en de daarop berustende bepalingen wordt met de gemeentelijke basisadministratie persoonsgegevens gelijkgesteld een daarmee naar aard en strekking overeenkomende administratie buiten Nederland.   
2.  Bij regeling van Onze Minister in overeenstemming met Onze Minister van Sociale Zaken en Werkgelegenheid kunnen regels worden gesteld op basis waarvan iemand die niet in Nederland woont, geacht wordt op zijn woonadres te zijn ingeschreven in een naar aard en strekking met de gemeentelijke basisadministratie persoonsgegevens overeenkomende administratie buiten Nederland.   
3.  Bij regeling van Onze Minister in overeenstemming met Onze Minister van Sociale Zaken en Werkgelegenheid kunnen regels worden gesteld op basis waarvan iemand die in de gemeentelijke basisadministratie persoonsgegevens niet op zijn woonadres is ingeschreven, geacht wordt daarin wel op dat adres te zijn ingeschreven.   
4.  Voor de toepassing van het tweede en derde lid wordt naar de omstandigheden beoordeeld waar iemand woont.   

### Paragraaf  3  

####Bepaling draagkracht

### Artikel  7  

####Draagkracht

1.  Ter bepaling van de draagkracht voor de toepassing van een inkomensafhankelijke regeling wordt het toetsingsinkomen, bedoeld in artikel 8, van de belanghebbende en dat van zijn partner in aanmerking genomen.   
2.  Indien in een inkomensafhankelijke regeling is bepaald dat naast de draagkracht van de belanghebbende en diens partner ook de draagkracht van medebewoners van belang is voor de beoordeling van de aanspraak op of de bepaling van de hoogte van een tegemoetkoming, wordt mede het toetsingsinkomen van de medebewoners in aanmerking genomen.   
3.  Indien in een inkomensafhankelijke regeling de aanspraak op een tegemoetkoming mede afhankelijk is gesteld van het vermogen, bestaat geen aanspraak op een tegemoetkoming, indien bij de belanghebbende of, indien de belanghebbende het gehele berekeningsjaar dezelfde partner heeft, zijn partner over het berekeningsjaar voordeel uit sparen en beleggen als bedoeld in [artikel 5.2 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md) in aanmerking wordt genomen, dan wel in aanmerking zou worden genomen indien geen rekening wordt gehouden met de vrijstelling, bedoeld in [artikel 5.13 van die wet](../../../../../../wet/wet/inkomstenbelasting/2001/BWBR0011353/README.md).   
4.  Indien in een inkomensafhankelijke regeling de aanspraak op een tegemoetkoming mede afhankelijk is gesteld van het vermogen van medebewoners, bestaat tevens geen aanspraak op een tegemoetkoming indien bij een medebewoner over het berekeningsjaar voordeel uit sparen en beleggen als bedoeld in [artikel 5.2 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md) in aanmerking wordt genomen, dan wel in aanmerking zou worden genomen indien geen rekening wordt gehouden met de vrijstelling, bedoeld in [artikel 5.13 van die wet](../../../../../../wet/wet/inkomstenbelasting/2001/BWBR0011353/README.md). Het bepaalde in de eerste volzin geldt alleen ten aanzien van degenen van wie het medebewonerschap het gehele berekeningsjaar heeft geduurd.   
5.  Voor de toepassing van het derde en vierde lid alsmede voor de toepassing van bepalingen in inkomensafhankelijke regelingen die verwijzen naar [artikel 5.2 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md), wordt onder voordeel uit sparen en beleggen mede verstaan het in het niet in Nederland belastbaar inkomen begrepen voordeel uit sparen en beleggen.   
6.  Het toetsingsinkomen van een medebewoner die een eerstegraads bloed- of aanverwant in de neergaande lijn of een pleegkind is van de belanghebbende, van zijn partner, of van een medebewoner, en die bij de aanvang van het berekeningsjaar de leeftijd van 23 jaar niet heeft bereikt, wordt voor de toepassing van het tweede lid slechts in aanmerking genomen voor zover het meer bedraagt dan € 4627.   
7.  Met betrekking tot het bedrag vermeld in het zesde lid zijn de [artikelen 10.1](../../../../../../wet/wet/inkomstenbelasting/2001/BWBR0011353/README.md) en [10.2 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md) van overeenkomstige toepassing.   

### Artikel  8  

####Toetsingsinkomen

1.  Toetsingsinkomen is: het op het berekeningsjaar betrekking hebbende inkomensgegeven.   
2.  Niet in Nederland belastbaar inkomen, zoals dat bij beschikking is vastgesteld, wordt in aanvulling op het eerste lid mede als toetsingsinkomen in aanmerking genomen.   
3.  Bij overlijden van de belanghebbende wordt, indien hij geen partner heeft en er geen sprake is van een medebewoner, in afwijking in zoverre van het eerste en tweede lid het toetsingsinkomen berekend door het op grond van die leden bepaalde toetsingsinkomen tijdsevenredig te herleiden naar een jaarinkomen.   

### Artikel  8a  

####Vaststelling van niet in Nederland belastbaar inkomen

1.  Het niet in Nederland belastbaar inkomen wordt vastgesteld door de inspecteur.   
2.  Het niet in Nederland belastbaar inkomen is: 

a. ten aanzien van degene die binnenlandse belastingplichtige is voor de inkomstenbelasting: het verschil tussen het verzamelinkomen dat hij zou hebben genoten ingeval er geen vrijstelling van interregionaal of internationaal recht van toepassing zou zijn en het verzamelinkomen dat hij met toepassing van de vrijstelling geniet;  

b. ten aanzien van degene die buitenlandse belastingplichtige is voor de inkomstenbelasting: het verschil tussen enerzijds het verzamelinkomen dat hij zou hebben genoten ingeval hij op de voet van [artikel 2.5 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md) zou hebben gekozen voor toepassing van de regels voor binnenlandse belastingplichtigen en, in geval van vrijstelling op grond van bepalingen van interregionaal of internationaal recht, zonder die vrijstelling, en anderzijds het verzamelinkomen dat hij heeft genoten als buitenlandse belastingplichtige;  

c. ten aanzien degene die geen belastingplichtige is voor de inkomstenbelasting: het verzamelinkomen dat hij zou hebben genoten ingeval hij binnenlandse belastingplichtige zou zijn voor die belasting en, in geval van vrijstelling op grond van bepalingen van interregionaal of internationaal recht, zonder die vrijstelling.     
3.  Indien er grond is voor het vermoeden dat vaststelling van het niet in Nederland belastbaar inkomen ten onrechte achterwege is gelaten of dat dit inkomen tot een te laag bedrag is vastgesteld, kan de inspecteur alsnog het niet in Nederland belastbaar inkomen vaststellen dan wel het vastgestelde niet in Nederland belastbaar inkomen herzien.   
4.  Bij de in het eerste lid bedoelde vaststelling van het niet in Nederland belastbaar inkomen zijn, in afwijking in zoverre van de [Algemene wet bestuursrecht](../../../../../../wet/algemene/wet/bestuursrecht/BWBR0005537/README.md), de bepalingen van de [Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), met uitzondering van de [hoofdstukken VA](../../../../../../wet/algemene/wet/inzake/rijksbelastingen/BWBR0002320/README.md) en [VIIIA](../../../../../../wet/algemene/wet/inzake/rijksbelastingen/BWBR0002320/README.md), van toepassing als betrof het de vaststelling van een aanslag inkomstenbelasting.   
5.  Bij de in het derde lid bedoelde vaststelling dan wel herziening van het niet in Nederland belastbaar inkomen zijn, in afwijking in zoverre van de [Algemene wet bestuursrecht](../../../../../../wet/algemene/wet/bestuursrecht/BWBR0005537/README.md), de bepalingen van de [Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), met uitzondering van de [hoofdstukken VA](../../../../../../wet/algemene/wet/inzake/rijksbelastingen/BWBR0002320/README.md) en [VIIIA](../../../../../../wet/algemene/wet/inzake/rijksbelastingen/BWBR0002320/README.md), van toepassing als betrof het de vaststelling van een navorderingsaanslag inkomstenbelasting.   
6.  Een beschikking op grond van dit artikel wordt aangemerkt als een voor bezwaar vatbare beschikking als bedoeld in [hoofdstuk V van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md).   

### Paragraaf  4  

####Afwijkende rechten bij vreemdelingen

### Artikel  9  

####Wijziging status vreemdelingen; partner of medebewoner is vreemdeling

1.  Indien aan een vreemdeling tijdens een rechtmatig verblijf als bedoeld in [artikel 8, onderdelen a tot en met e, en l, van de Vreemdelingenwet 2000](../../../../../../wet/vreemdelingenwet/2000/BWBR0011823/README.md) een tegemoetkoming is toegekend, heeft de omstandigheid dat hij aansluitend aan dit verblijf rechtmatig verblijf houdt in de zin van [artikel 8, onderdeel g of h, van die wet](../../../../../../wet/vreemdelingenwet/2000/BWBR0011823/README.md) niet tot gevolg dat hij daardoor zijn aanspraak verliest op eenzelfde tegemoetkoming gedurende de periode van laatstgenoemd verblijf.   
2.  Ingeval de partner van de belanghebbende een vreemdeling is die niet rechtmatig verblijf houdt in de zin van [artikel 8 van de Vreemdelingenwet 2000](../../../../../../wet/vreemdelingenwet/2000/BWBR0011823/README.md), heeft de belanghebbende geen aanspraak op een tegemoetkoming.   
3.  Indien in een inkomensafhankelijke regeling is bepaald dat naast de draagkracht van de belanghebbende en diens partner ook de draagkracht van medebewoners van belang is voor de beoordeling van de aanspraak op of de bepaling van de hoogte van een tegemoetkoming, heeft de belanghebbende geen aanspraak op een tegemoetkoming ingeval een medebewoner een vreemdeling is die niet rechtmatig verblijf houdt in de zin van [artikel 8 van de Vreemdelingenwet 2000](../../../../../../wet/vreemdelingenwet/2000/BWBR0011823/README.md). Indien de medebewoner een alleenstaande minderjarige vreemdeling is in de zin van [artikel 1, onderdeel e, van de Regeling verstrekkingen asielzoekers en andere categorieën vreemdelingen 2005](../../../../../../ministeriele-regeling/regeling/verstrekkingen/asielzoekers/en/andere/categorieën/vreemdelingen/etc/BWBR0017959/README.md), geldt de eerste volzin niet tot het moment waarop het recht op opvang ingevolge die regeling eindigt.   

### Paragraaf  5  

####Uitoefening rechten door minderjarigen

### Artikel  10  

####Uitoefening rechten door minderjarigen

1.  Een minderjarige is bekwaam de rechtshandelingen te verrichten die noodzakelijk zijn om een tegemoetkoming te verkrijgen. Hij is voorts bekwaam de rechtshandelingen te verrichten die noodzakelijk zijn met betrekking tot de uitoefening, onderscheidenlijk de nakoming van de voor hem uit de toekenning van tegemoetkomingen voortvloeiende rechten en verplichtingen.   
2.  Indien op grond van een inkomensafhankelijke regeling alleen meerderjarigen aanspraak op een tegemoetkoming hebben, wordt voor die regeling mede als meerderjarige aangemerkt de minderjarige met een kind of de minderjarige van wie beide ouders zijn overleden.   

### Hoofdstuk  2  

####Procedure bij uitvoering door belastingdienst/toeslagen

### Paragraaf  1  

####Algemene bepalingen

### Artikel  11  

####Toepassingsgebied

1.  De bepalingen van dit hoofdstuk gelden voor de inkomensafhankelijke regelingen waarvan de uitvoering bij die regeling is opgedragen aan de Belastingdienst/Toeslagen.   
2.  Onder Belastingdienst/Toeslagen wordt verstaan: het organisatieonderdeel van de rijksbelastingdienst dat is belast met het toekennen, uitbetalen en terugvorderen van tegemoetkomingen.   

### Artikel  12  

1.  Voor de toepassing van dit hoofdstuk blijven [titel 4.2](../../../../../../wet/algemene/wet/bestuursrecht/BWBR0005537/README.md) en [artikel 4:125 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) buiten toepassing en zijn [artikel 3:40](../../../../../../wet/algemene/wet/bestuursrecht/BWBR0005537/README.md), [titel 4.1](../../../../../../wet/algemene/wet/bestuursrecht/BWBR0005537/README.md) en de [hoofdstukken 6](../../../../../../wet/algemene/wet/bestuursrecht/BWBR0005537/README.md) en [7 van die wet](../../../../../../wet/algemene/wet/bestuursrecht/BWBR0005537/README.md) niet van toepassing op de verrekeningsbeschikking, bedoeld in artikel 30.   
2.  [Paragraaf 4.1.3.2 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) is niet van toepassing op beschikkingen van de Belastingdienst/Toeslagen met uitzondering van de beschikking tot toekenning van de tegemoetkoming, bedoeld in artikel 14, alsmede beslissingen op bezwaarschriften tegen deze beschikkingen, met dien verstande dat: 

a. een door de Belastingdienst/Toeslagen verbeurde dwangsom € 10 bedraagt voor elke week dat hij in gebreke is, doch ten hoogste € 100, tenzij de toekenning van de tegemoetkoming leidt tot een na te betalen of terug te vorderen bedrag kleiner dan € 100 in welk geval de verbeurde dwangsom ten hoogste € 30 bedraagt;  

b. de Belastingdienst/Toeslagen geen dwangsom verbeurt indien de toekenning van de tegemoetkoming leidt tot een na te betalen of terug te vorderen bedrag kleiner dan € 30.     
3.  Voor de toepassing van dit hoofdstuk kan Onze Minister bij ministeriële regeling [paragraaf 4.1.3.2 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) voor een bij die regeling te bepalen periode geheel of gedeeltelijk buiten toepassing verklaren indien er sprake is van een ernstige verstoring in het uitvoeringsproces, die het naar zijn oordeel aannemelijk maakt dat door belanghebbenden, als direct gevolg van de ernstige storing, massaal een beroep wordt gedaan op de dwangsomregeling, bedoeld in deze paragraaf. Na het tot stand komen van deze ministeriële regeling wordt zo spoedig mogelijk maar uiterlijk binnen acht weken een voorstel van wet tot goedkeuring van de ministeriële regeling aan de Tweede Kamer der Staten-Generaal gezonden. Indien het voorstel wordt ingetrokken of indien een van de kamers van de Staten-Generaal besluit het voorstel niet aan te nemen, wordt de ministeriële regeling onverwijld ingetrokken.   

### Artikel  13  

####Gebruik burgerservicenummer of sociaal-fiscaalnummer

De Belastingdienst/Toeslagen maakt voor de uitvoering van deze wet gebruik van het burgerservicenummer of, bij het ontbreken daarvan, het sociaal-fiscaalnummer.  

### Paragraaf  2  

####Tegemoetkoming

### Artikel  14  

####Toekennen tegemoetkoming

1.  Een tegemoetkoming wordt op aanvraag toegekend door de Belastingdienst/Toeslagen.   
2.  Indien partners een gezamenlijke aanspraak op een tegemoetkoming hebben, wordt de tegemoetkoming uitsluitend toegekend aan de aanvrager.   
3.  Indien op het moment van de toekenning van een tegemoetkoming ten name van de belanghebbende, zijn partner of een medebewoner over het berekeningsjaar geen inkomensgegeven in de basisregistratie inkomen, bedoeld in [artikel 21a, eerste lid, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) is opgenomen, die persoon niet is uitgenodigd tot het doen van aangifte inkomstenbelasting en van die persoon ook geen beschikking ter zake van niet in Nederland belastbaar inkomen is of wordt vastgesteld, kent de Belastingdienst/Toeslagen de tegemoetkoming toe als ware het toetsingsinkomen van die persoon nihil. De inspecteur stelt bij beschikking vast dat op het moment van de toekenning van de tegemoetkoming van die persoon geen inkomensgegeven in de basisregistratie inkomen, bedoeld in artikel 21a, eerste lid, van de Algemene wet inzake rijksbelastingen is opgenomen, die persoon niet is uitgenodigd tot het doen van aangifte inkomstenbelasting en van die persoon ook geen beschikking ter zake van niet in Nederland belastbaar inkomen is of wordt vastgesteld. Deze beschikking wordt aangemerkt als een voor bezwaar vatbare beschikking als bedoeld in [hoofdstuk V van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) en vervat in hetzelfde geschrift als de toekenning van de tegemoetkoming.   
4.  Het bedrag van de tegemoetkoming wordt rekenkundig afgerond op hele euro’s.   
5.  Een tegemoetkoming wordt niet toegekend indien deze minder dan € 24 zou bedragen.   
6.  Bij wet kan worden bepaald dat een belanghebbende geacht wordt een aanvraag te hebben gedaan.   

### Artikel  15  

####Aanvraag tegemoetkoming

1.  Een aanvraag om een tegemoetkoming met betrekking tot een berekeningsjaar kan tot 1 september van het jaar volgend op het berekeningsjaar worden ingediend bij de Belastingdienst/Toeslagen. Indien de belanghebbende of diens partner voor de in de eerste volzin genoemde datum is uitgenodigd om over het berekeningsjaar aangifte inkomstenbelasting te doen binnen een termijn die na die datum verloopt, wordt de in die volzin bedoelde termijn verlengd tot de laatste dag van de door de inspecteur voor het indienen van die aangifte gestelde termijn. De tweede volzin is van overeenkomstige toepassing ingeval een medebewoner is uitgenodigd om aangifte inkomstenbelasting te doen en de aanvraag betrekking heeft op een tegemoetkoming op grond van een inkomensafhankelijke regeling waarin is bepaald dat naast de draagkracht van de belanghebbende en diens partner ook de draagkracht van medebewoners van belang is voor de beoordeling van de aanspraak op of de bepaling van de hoogte van de tegemoetkoming. Indien meer dan een van de personen, bedoeld in de tweede en derde volzin, is uitgenodigd om aangifte inkomstenbelasting te doen, wordt voor de toepassing van die volzinnen uitgegaan van de aangifte waarvan de indieningstermijn het laatst verloopt.   
2.  De belanghebbende is gehouden de voor de beslissing op de aanvraag benodigde informatie duidelijk, stellig en zonder voorbehoud te verstrekken.   
3.  Indien de belanghebbende een partner heeft, wordt de aanvraag mede ondertekend door de partner.   
4.  Indien in een inkomensafhankelijke regeling is bepaald dat naast de draagkracht van belanghebbende en diens partner ook de draagkracht van medebewoners van belang is voor de beoordeling van de aanspraak op of de bepaling van de hoogte van een tegemoetkoming, wordt de aanvraag mede ondertekend door de medebewoners.   
5.  Een aanvraag wordt geacht mede te zijn gedaan voor op het berekeningsjaar volgende berekeningsjaren.   
6.  Indien de Belastingdienst/Toeslagen van oordeel is dat toepassing van het vijfde lid kan worden beëindigd, deelt hij dit de belanghebbende schriftelijk mee.   
7.  De Belastingdienst/Toeslagen kan op eigen initiatief een aanvraagformulier toezenden aan degene die vermoedelijk voor een tegemoetkoming in aanmerking komt. Op dat formulier kunnen voor de belanghebbende en zijn niet duurzaam gescheiden levende echtgenoot of geregistreerde partner de gegevens worden vermeld die van belang kunnen zijn voor de beoordeling van de aanspraak of de bepaling van de hoogte van de tegemoetkoming.   
8.  In bij algemene maatregel van bestuur te bepalen gevallen kan de in het zevende lid bedoelde vermelding van gegevens ook plaatsvinden voor de partner die niet is de in dat lid bedoelde partner. De voordracht voor een krachtens de eerste volzin vast te stellen algemene maatregel van bestuur wordt niet eerder gedaan dan vier weken nadat het ontwerp aan beide kamers der Staten-Generaal is overgelegd.   
9.  De belanghebbende of de partner die niet in Nederland belastbaar inkomen geniet, is gehouden aan de inspecteur een opgaaf te verstrekken van dat inkomen. Ter zake van die opgaaf is de [Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), met uitzondering van [Hoofdstuk VIIIA](../../../../../../wet/algemene/wet/inzake/rijksbelastingen/BWBR0002320/README.md), van toepassing, als ware het een aangifte inkomstenbelasting.   
10.  Indien in een inkomensafhankelijke regeling is bepaald dat naast de draagkracht van de belanghebbende en diens partner ook de draagkracht van medebewoners van belang is voor de beoordeling van de aanspraak op of voor de bepaling van de hoogte van een tegemoetkoming, is het negende lid van overeenkomstige toepassing ten aanzien van de medebewoner die niet in Nederland belastbaar inkomen geniet.   
11.  Indien de belanghebbende, zijn partner of een medebewoner in het berekeningsjaar als binnenlands belastingplichtige voor de inkomstenbelasting inkomen geniet ter zake waarvan recht bestaat op een vermindering van de verschuldigde inkomstenbelasting op grond van regelingen ter voorkoming van dubbele belasting, wordt ten aanzien van degene die dat inkomen geniet de aanvraag voor zoveel nodig tevens aangemerkt als een verzoek om te worden uitgenodigd tot het doen van aangifte inkomstenbelasting als bedoeld in [artikel 6, tweede lid, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md).   

### Artikel  16  

####Voorschot op tegemoetkoming

1.  De Belastingdienst/Toeslagen verleent de belanghebbende die een aanvraag voor een tegemoetkoming indient vóór 1 april van het jaar volgend op het berekeningsjaar waarop de tegemoetkoming betrekking heeft, een voorschot tot het bedrag waarop de tegemoetkoming vermoedelijk zal worden vastgesteld binnen 13 weken na de ontvangst van de aanvraag.   
2.  Ingeval de belanghebbende voor het gehele berekeningsjaar aanspraak heeft op een tegemoetkoming die wordt toegekend met toepassing van artikel 15, vijfde lid, wordt het voorschot verleend vóór de aanvang van het berekeningsjaar.   
3.  Indien de Belastingdienst/Toeslagen voor de beoordeling van de aanspraak op of de bepaling van de hoogte van de tegemoetkoming nadere informatie nodig acht, kan de termijn, bedoeld in het eerste lid, worden verlengd met 13 weken. Indien de Belastingdienst/Toeslagen informatie van buiten Nederland nodig heeft, kan de termijn, bedoeld in het eerste lid, worden verlengd met 26 weken. De Belastingdienst/Toeslagen stelt de belanghebbende schriftelijk van een verlenging in kennis.   
4.  Het bedrag van het voorschot, bedoeld in het eerste lid, bedraagt nihil indien naar het oordeel van de Belastingdienst/Toeslagen onvoldoende gegevens bekend zijn bij de Belastingdienst/Toeslagen ten aanzien van de belanghebbende, tenzij de belanghebbende op de door de Belastingdienst/Toeslagen aangegeven wijze zijn aanspraak op een tegemoetkoming aannemelijk maakt.   
5.  De Belastingdienst/Toeslagen kan het voorschot herzien.   
6.  Een herziening van het voorschot kan leiden tot een terug te vorderen bedrag.   
7.  De Belastingdienst/Toeslagen kan afzien van het verlenen van een voorschot of een voorschot verlenen tot een ander bedrag dan volgt uit het eerste lid, indien: 

a. gerede twijfel bestaat over de juistheid van het adresgegeven van de belanghebbende of dit gegeven ontbreekt;  

b.  dit onderdeel is nog niet in werking getreden.      

### Artikel  17  

####Na voorschot melding wijziging omstandigheden

1.  Indien een voorschot op de tegemoetkoming is verleend en er een relevante wijziging optreedt in de omstandigheden die van belang zijn voor de beoordeling van de aanspraak op of de bepaling van de hoogte van de tegemoetkoming, is de belanghebbende gehouden die wijziging te melden aan de Belastingdienst/Toeslagen.   
2.  Bij regeling van Onze Minister wordt bepaald welke wijzigingen in omstandigheden aanleiding geven voor een melding en op welke wijze en binnen welke termijn de melding wordt gedaan.   
3.  Indien de belanghebbende een partner heeft, kan de melding ook door de partner worden gedaan.   
4.  Indien de melding betrekking heeft op een medebewoner, kan de melding ook worden gedaan door de medebewoner.   

### Artikel  18  

####Verzoeken van Belastingdienst/Toeslagen tot informatieverstrekking

1.  Een belanghebbende, een partner en een medebewoner verstrekken de Belastingdienst/Toeslagen desgevraagd alle gegevens en inlichtingen die voor de beoordeling van de aanspraak op of de bepaling van de hoogte van de tegemoetkoming van belang kunnen zijn.   
2.  De gegevens en inlichtingen worden verstrekt op een door de Belastingdienst/Toeslagen aangegeven wijze en binnen een door de Belastingdienst/Toeslagen te stellen termijn.   
3.  Indien de gegevens of inlichtingen niet op tijd zijn verstrekt door de persoon aan wie dit is gevraagd, maant de Belastingdienst/Toeslagen hem aan onder het stellen van een nadere termijn om alsnog de gevraagde gegevens en inlichtingen te verstrekken.   
4.  Indien niet aan de in de vorige leden genoemde verplichtingen is voldaan, bepaalt de Belastingdienst/Toeslagen ambtshalve de hoogte van de tegemoetkoming. Indien de belanghebbende, zijn partner of een medebewoner gehouden is aan de inspecteur een opgaaf te verstrekken van het niet in Nederland belastbaar inkomen en deze persoon daaraan niet, dan wel niet binnen de daartoe gestelde termijn heeft voldaan, kan de Belastingdienst/Toeslagen de hoogte van de tegemoetkoming ambtshalve bepalen.   

### Artikel  19  

####Beslistermijn toekenning tegemoetkoming

1.  Indien ten name van de belanghebbende, zijn partner of een medebewoner over het berekeningsjaar een aanslag inkomstenbelasting wordt vastgesteld, kent de Belastingdienst/Toeslagen de tegemoetkoming met betrekking tot dat berekeningsjaar toe binnen 9 maanden nadat de laatste in dit kader van belang zijnde aangifte inkomstenbelasting is ingediend, of, indien dat eerder is, binnen acht weken na de vaststelling van de laatste in dit kader van belang zijnde aanslag. Voor de toepassing van de eerste volzin wordt een aangifte inkomstenbelasting die is ingediend vóór 1 april van het jaar volgend op het berekeningsjaar geacht te zijn ingediend op 1 april van het jaar volgend op het berekeningsjaar. Indien ten name van de belanghebbende, zijn partner of een medebewoner over het berekeningsjaar een beschikking ter zake van niet in Nederland belastbaar inkomen wordt vastgesteld, kent de Belastingdienst/Toeslagen de tegemoetkoming met betrekking tot dat berekeningsjaar toe binnen acht weken na de vaststelling van de laatste in dit kader van belang zijnde beschikking. De derde volzin is uitsluitend van toepassing indien de in die volzin genoemde termijn verloopt op een datum die gelegen is na afloop van de in de eerste volzin bedoelde termijn.   
2.  Indien voor geen van de in het eerste lid bedoelde personen over het berekeningsjaar een aanslag inkomstenbelasting of een beschikking ter zake van niet in Nederland belastbaar inkomen wordt vastgesteld, kent de Belastingdienst/Toeslagen de tegemoetkoming met betrekking tot dat berekeningsjaar toe uiterlijk 31 december van het jaar volgend op het berekeningsjaar.   
3.  De in de vorige leden genoemde termijn wordt verlengd met de tijd die gemoeid is met de verstrekking van de door de Belastingdienst/Toeslagen gevraagde gegevens en inlichtingen, bedoeld in de artikelen 18 en 38, die van belang zijn voor de beoordeling van de aanspraak op of de bepaling van de hoogte van de tegemoetkoming.   
4.  Indien de tegemoetkoming niet binnen de in de vorige leden genoemde termijn kan worden toegekend, stelt de Belastingdienst/Toeslagen de belanghebbende hiervan schriftelijk in kennis onder het noemen van een redelijke termijn waarbinnen toekenning zal plaatsvinden.   

### Artikel  20  

####Herziening tegemoetkoming wegens alsnog beschikbaar komen of wijziging fiscale gegevens na toekenning

1.  Indien na de toekenning van de tegemoetkoming uit een eerste vaststelling, eerste bepaling of wijziging van een inkomensgegeven of niet in Nederland belastbaar inkomen blijkt dat de tegemoetkoming tot een te hoog of te laag bedrag is toegekend, herziet de Belastingdienst/Toeslagen de tegemoetkoming met inachtneming van die eerste vaststelling, eerste bepaling of wijziging.   
2.  De herziening geschiedt binnen acht weken na het tijdstip waarop het voor het eerst vastgestelde, voor het eerst bepaalde of gewijzigde inkomensgegeven aan de Belastingdienst/Toeslagen bekend is geworden dan wel de beschikking of uitspraak strekkende tot de in het eerste lid bedoelde vaststelling, bepaling of wijziging onherroepelijk is geworden.   
3.  Een herziening op grond van dit artikel kan leiden tot een uit te betalen bedrag doch ook tot een terug te vorderen bedrag.   

### Artikel  21  

####Herziening tegemoetkoming in het nadeel van belanghebbende om andere reden

1.  De Belastingdienst/Toeslagen kan een toegekende tegemoetkoming herzien: 

a. op grond van feiten of omstandigheden waarvan de Belastingdienst/Toeslagen bij de toekenning redelijkerwijs niet op de hoogte kon zijn en op grond waarvan de tegemoetkoming vermoedelijk tot een te hoog bedrag is toegekend, of  

b. indien de tegemoetkoming tot een te hoog bedrag is toegekend en de belanghebbende of zijn partner dit wist of behoorde te weten.     
2.  Een tegemoetkoming kan met toepassing van dit artikel niet meer worden herzien indien vijf jaren zijn verstreken na de laatste dag van het berekeningsjaar waarop de tegemoetkoming betrekking heeft.   
3.  Een herziening op grond van dit artikel kan leiden tot een terug te vorderen bedrag.   

### Artikel  21a  

####Herziening tegemoetkoming in het voordeel van belanghebbende om andere reden

In bij ministeriële regeling aan te wijzen gevallen herziet de Belastingdienst/Toeslagen een toegekende of herziene tegemoetkoming die onherroepelijk is geworden in het voordeel van de belanghebbende.  

### Paragraaf  3  

####Uitbetaling en terugvordering

### Artikel  22  

####Uitbetaling voorschot

1.  Een voorschot dat wordt verleend vóór de aanvang van het berekeningsjaar waarop het voorschot betrekking heeft, wordt uitbetaald in 12 termijnen. De uitbetaling van de eerste termijn vindt plaats in de maand december voorafgaand aan het berekeningsjaar en elke volgende termijn telkens een maand later.   
2.  Een voorschot dat wordt verleend in de loop van het berekeningsjaar waarop het voorschot betrekking heeft, en waarvan de beschikking een dagtekening heeft die ligt vóór 1 november van dat jaar, wordt uitbetaald in zoveel termijnen als er na de maand van dagtekening nog kalendermaanden van dat jaar overblijven. De uitbetaling van de eerste termijn vindt plaats in de maand van dagtekening en elke volgende termijn telkens een maand later.   
3.  Indien de belanghebbende voor een deel van het berekeningsjaar aanspraak heeft op een tegemoetkoming wordt, in zoverre in afwijking van de voorgaande leden, het voorschot in zoveel termijnen uitbetaald als het aantal kalendermaanden waarin de aanspraak bestaat. De uitbetaling van de eerste termijn vindt niet eerder plaats dan in de maand voorafgaand aan de maand waarin de aanspraak ontstaat.   
4.  Indien een beschikking waarbij over het berekeningsjaar voor het eerst een voorschot wordt verleend een dagtekening heeft die ligt na de maand waarin de aanspraak is ontstaan, wordt het voorschot voorzover dat betrekking heeft op de in het berekeningsjaar reeds verstreken kalendermaanden waarin de aanspraak bestond met inbegrip van de maand van dagtekening van de beschikking, in één bedrag uitbetaald in de maand van dagtekening en wordt het daarna nog resterende deel van het voorschot uitbetaald overeenkomstig het tweede lid.   
5.  Een voorschot dat wordt verleend in de loop van of na afloop van het berekeningsjaar waarop het voorschot betrekking heeft en waarvan de beschikking een dagtekening heeft die ligt na 31 oktober van dat jaar, wordt in één bedrag uitbetaald in de maand van dagtekening.   
6.  Ingeval er bij de uitbetaling van een voorschot een situatie van interregionaal of internationaal recht van toepassing is, kan de uitbetaling op een ander moment dan als bepaald in de voorgaande leden plaatsvinden.   
7.  Indien executoriaal beslag is gelegd op een in een of meer termijnen uit te betalen bedrag op grond van een voorschot, wordt het beslag geacht mede te omvatten een in termijnen uit te betalen bedrag van een voorschot in het kader van dezelfde inkomensafhankelijke regeling voor een volgend jaar voor zover: 

a. de uit te betalen termijnen van de voorschotten op elkaar aansluiten, en  

b. de schuld waarvoor beslag is gelegd niet geheel is voldaan.     

### Artikel  23  

####Opschorten uitbetaling voorschot

1.  De Belastingdienst/Toeslagen kan de uitbetaling van een voorschot geheel of gedeeltelijk opschorten indien: 

a. redelijkerwijs kan worden vermoed dat het voorschot ten onrechte of tot een te hoog bedrag is verleend, of  

b. gerede twijfel bestaat over de juistheid van het adresgegeven van de belastingplichtige of dit gegeven ontbreekt.     
2.  In het geval, bedoeld in het eerste lid, onderdeel a, wordt de belanghebbende van de opschorting schriftelijk in kennis gesteld.   

### Artikel  24  

####Uitbetaling tegemoetkoming

1.  Een tegemoetkoming wordt uitbetaald binnen vier weken na dagtekening van de beschikking.   
2.  Indien voorschotten zijn verleend, worden deze verrekend met de tegemoetkoming.   
3.  De in het tweede lid bedoelde verrekening kan leiden tot een terug te vorderen bedrag.   

### Artikel  24a  

####Geen uitbetaling bij onjuist adres

De Belastingdienst/Toeslagen kan afzien van het uitbetalen van een tegemoetkoming: 

a. zolang gerede twijfel bestaat over de juistheid van het adresgegeven van de belanghebbende of zolang dit gegeven ontbreekt;  

b. indien er op het moment dat na de laatste dag van het berekeningsjaar waarop de tegemoetkoming betrekking heeft vijf jaren zijn verstreken: 

10. gerede twijfel bestaat over de juistheid van het adresgegeven van de belanghebbende,     of 

20. dit gegeven ontbreekt.    

### Artikel  25  

####Wijze van uitbetalen

1.  In afwijking van [artikel 4:89, eerste lid, van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) vindt uitbetaling aan de belanghebbende van een voorschot of een tegemoetkoming door de Belastingdienst/Toeslagen uitsluitend plaats op een daartoe door de belanghebbende bestemde bankrekening die op naam staat van de belanghebbende. De belanghebbende kan niet meer dan één bankrekening bestemmen voor de uitbetaling van een voorschot of een tegemoetkoming en voor de uitbetaling van inkomstenbelasting.   
2.  Indien de belanghebbende geen bankrekening heeft bestemd voor uitbetaling van een voorschot of een tegemoetkoming aan de belanghebbende, vindt uitbetaling door de Belastingdienst/Toeslagen plaats met overeenkomstige toepassing van [artikel 7a, tweede lid, van de Invorderingswet 1990](../../../../../../wet/invorderingswet/1990/BWBR0004770/README.md).   
3.  In door Onze Minister in overeenstemming met Onze Ministers die het mede aangaat bij of krachtens ministeriële regeling aan te wijzen gevallen kan worden afgeweken van het eerste en tweede lid. Daarbij worden regels gesteld met betrekking tot de bestemming van een andere bankrekening voor de uitbetaling van een voorschot of een tegemoetkoming.   

### Artikel  26  

####Terugvordering is verschuldigd door belanghebbende

Indien een herziening van een tegemoetkoming of een herziening van een voorschot leidt tot een terug te vorderen bedrag dan wel een verrekening van een voorschot met een tegemoetkoming daartoe leidt, is de belanghebbende het bedrag van de terugvordering in zijn geheel verschuldigd.  

### Artikel  27  

####Rente bij beschikkingen na een half jaar na berekeningsjaar

1.  Over uit te betalen bedragen wordt rente vergoed en over terug te vorderen bedragen wordt rente in rekening gebracht.   
2.  De rente wordt enkelvoudig berekend over het tijdvak dat aanvangt op 1 juli van het jaar volgend op het berekeningsjaar en eindigt op de dag van de dagtekening van de beschikking tot toekenning onderscheidenlijk de beschikking tot herziening van de tegemoetkoming.   
3.  Het percentage van de rente is gelijk aan het percentage, bedoeld in [artikel 30hb, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md).   

### Artikel  28  

####Betalingstermijn bij terugvordering

1.  De belanghebbende heeft de verplichting om het bedrag van een terugvordering alsmede de op de voet van artikel 27 verschuldigde rente binnen zes weken na de dagtekening van de beschikking tot terugvordering te betalen aan de Belastingdienst/Toeslagen.   
2.  Het bedrag van een bestuurlijke boete moet worden betaald binnen zes weken na de dagtekening van de boetebeschikking.   
3.  De Algemene termijnenwet is niet van toepassing op de in dit artikel gestelde termijnen.   

### Artikel  29  

####Rente bij te late betaling terugvordering

Bij overschrijding van de in artikel 28 bedoelde betalingstermijn is rente verschuldigd met overeenkomstige toepassing van de [artikelen 28](../../../../../../wet/invorderingswet/1990/BWBR0004770/README.md) en [29 van de Invorderingswet 1990](../../../../../../wet/invorderingswet/1990/BWBR0004770/README.md).  

### Artikel  30  

####Verrekening

1.  De Belastingdienst/Toeslagen is bevoegd tot verrekening van een door de belanghebbende verschuldigd bedrag aan terugvordering met een aan hem uit te betalen tegemoetkoming of voorschot daarop, een en ander ongeacht de inkomensafhankelijke regeling die het betreft en ongeacht het berekeningsjaar.   
2.  De Belastingdienst/Toeslagen is tevens bevoegd, in afwijking van [artikel 3 van de Invorderingswet 1990](../../../../../../wet/invorderingswet/1990/BWBR0004770/README.md), tot verrekening van een door de belanghebbende verschuldigd bedrag aan terugvordering met aan hem uit te betalen bedragen inkomstenbelasting, premie volksverzekeringen, en belastingrente begrepen in een aanslag of voorlopige aanslag inkomstenbelasting.   
3.  Een verrekening vindt niet eerder plaats dan nadat de termijn bedoeld in artikel 28 is verstreken. De in de artikelen 27 en 29 bedoelde rente alsmede bestuurlijke boeten kunnen in de verrekening worden betrokken.   

### Artikel  31  

Bij ministeriële regeling worden regels gesteld met betrekking tot het verlenen van uitstel van betaling.  

### Artikel  32  

####Dwanginvordering bij terugvordering

1.  Indien de belanghebbende het bedrag van de terugvordering, daaronder begrepen de in artikel 27 bedoelde rente alsmede bestuurlijke boeten, niet binnen de gestelde termijn betaalt, maant de Belastingdienst/Toeslagen hem schriftelijk aan om alsnog binnen twee weken na de dagtekening van de aanmaning te betalen.   
2.  De invordering van het bedrag van de terugvordering kan geschieden bij een door de Belastingdienst/Toeslagen uit te vaardigen dwangbevel. In afwijking van [artikel 4:119, eerste lid, van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) kunnen bij het dwangbevel tevens de kosten van de aanmaning, de kosten van het dwangbevel en de verschuldigde renten worden ingevorderd.   
3.  De betekening van het dwangbevel geschiedt met overeenkomstige toepassing van [artikel 13 van de Invorderingswet 1990](../../../../../../wet/invorderingswet/1990/BWBR0004770/README.md).   
4.  De [artikelen 14](../../../../../../wet/invorderingswet/1990/BWBR0004770/README.md) en [18 van de Invorderingswet 1990](../../../../../../wet/invorderingswet/1990/BWBR0004770/README.md) zijn van overeenkomstige toepassing.   
5.  De belanghebbende kan met overeenkomstige toepassing van [artikel 17 van de Invorderingswet 1990](../../../../../../wet/invorderingswet/1990/BWBR0004770/README.md), tegen de tenuitvoerlegging van het dwangbevel in verzet komen.   
6.  Een derde die aan de belanghebbende loon, pensioen, lijfrente of uitkeringen, een en ander als bedoeld in [artikel 19 van de Invorderingswet 1990](../../../../../../wet/invorderingswet/1990/BWBR0004770/README.md), verschuldigd is, of een bank als bedoeld in [artikel 1:1 van de Wet op het financieel toezicht](../../../../../../wet/wet/op/het/financieel/toezicht/BWBR0020368/README.md) waarbij belanghebbende een tegoed op een rekening heeft, kan op vordering van de Belastingdienst/Toeslagen met overeenkomstige toepassing van [artikel 19 van de Invorderingswet 1990](../../../../../../wet/invorderingswet/1990/BWBR0004770/README.md) worden verplicht het door de belanghebbende verschuldigde bedrag aan terugvordering te betalen.   
7.  [Artikel 27, eerste lid, van de Invorderingswet 1990](../../../../../../wet/invorderingswet/1990/BWBR0004770/README.md) is van overeenkomstige toepassing.   

### Artikel  33  

####Aansprakelijkheid bij terugvordering

1.  De partner van de belanghebbende is hoofdelijk aansprakelijk voor een door de belanghebbende verschuldigd bedrag aan terugvordering, daaronder begrepen de in de artikelen 27 en 29 bedoelde rente alsmede de kosten van aanmaning en de kosten van invordering bij dwangbevel. De partner is niet aansprakelijk voor een aan de belanghebbende opgelegde bestuurlijke boete, tenzij het belopen daarvan mede aan hem is te wijten.   
2.  Indien in een inkomensafhankelijke regeling is bepaald dat naast de draagkracht van de belanghebbende en diens partner ook de draagkracht van medebewoners van belang is voor de beoordeling van de aanspraak op of de bepaling van de hoogte van een tegemoetkoming, is ieder van de medebewoners hoofdelijk aansprakelijk voor een door de belanghebbende verschuldigd bedrag aan terugvordering en, overeenkomstig het eerste lid, voor de in te vorderen bedragen die verband houden met die terugvordering.   
3.  Een derde aan wie op grond van artikel 25, derde lid, een voorschot of een tegemoetkoming is uitbetaald, is hoofdelijk aansprakelijk voor een door de belanghebbende verschuldigd bedrag aan terugvordering voor zover dat bedrag kan worden toegerekend aan de aan die derde uitbetaalde bedragen. Voor zover een terugvordering voortvloeit uit de toepassing van artikel 24, wordt het bedrag waarvoor de derde aansprakelijk is, bepaald op het gedeelte van de terugvordering dat in dezelfde verhouding staat tot het bedrag van de terugvordering als de aan de derde over het berekeningsjaar uitbetaalde voorschotten in verhouding staan tot het totale bedrag van de over het berekeningsjaar uitbetaalde voorschotten. Een derde die kan beschikken over een bankrekening waarop een voorschot of een tegemoetkoming is uitbetaald, is hoofdelijk aansprakelijk voor een door de belanghebbende verschuldigd bedrag aan terugvordering voor zover dat bedrag is betaald op die bankrekening.   
4.  Aansprakelijkstelling geschiedt bij beschikking van de Belastingdienst/Toeslagen. Het bedrag waarvoor de aansprakelijkheid bestaat, is invorderbaar zes weken na de dagtekening van de beschikking. De artikelen 28, derde lid, 30, 31 en 32 zijn van overeenkomstige toepassing.   
5.  Op de beschikking, bedoeld in het vierde lid, zijn de [artikelen 4:97 tot en met 4:102 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) niet van toepassing   
6.  De aansprakelijkheid van de partner, bedoeld in het eerste lid, of van de derde, bedoeld in het derde lid, geldt tevens indien deze partner of derde niet in Nederland woont.   

### Artikel  34  

####Aanvullende bepalingen inzake invordering van een terugvordering

1.  Tot het verrichten van de bij of krachtens een wet aan een deurwaarder opgedragen werkzaamheden is, voor zover die werkzaamheden geschieden in opdracht van de Belastingdienst/Toeslagen, uitsluitend een belastingdeurwaarder als bedoeld in [artikel 2, eerste lid, onderdeel j, van de Invorderingswet 1990](../../../../../../wet/invorderingswet/1990/BWBR0004770/README.md), bevoegd.   
2.  De Kostenwet invordering rijksbelastingen is van overeenkomstige toepassing.   
3.  In afwijking van [artikel 4:92, eerste lid, van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) geschiedt de toerekening van de betalingen achtereenvolgens aan: 

a. de kosten van invordering;  

b. de rente bij te late betaling;  

c. de terugvordering, de in rekening gebrachte rente bedoeld in artikel 27 en de bestuurlijke boete, naar evenredigheid.     

### Paragraaf  4  

####Bezwaar en beroep

### Artikel  35  

####Aanvang bezwaartermijn

In afwijking van [artikel 6:8 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) vangt de termijn voor het instellen van bezwaar aan op de dag na die van dagtekening van de beschikking, tenzij de dag van dagtekening gelegen is vóór de dag van de bekendmaking.  

### Artikel  36  

####Aanvang beroepstermijn

In afwijking van [artikel 6:8 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) vangt de termijn voor het instellen van beroep tegen een uitspraak op bezwaar aan op de dag na die van dagtekening van de uitspraak, tenzij de dag van dagtekening is gelegen vóór de dag van de bekendmaking.  

### Artikel  37  

####Bezwaar inzake meer beschikkingen vervat in één geschrift

1.  Een bezwaar tegen de toekenning of herziening van een tegemoetkoming wordt, tenzij uit het bezwaarschrift het tegendeel blijkt, geacht mede te zijn gericht tegen de toekenning of herziening van andere tegemoetkomingen over hetzelfde berekeningsjaar die bij hetzelfde geschrift zijn toegekend of herzien, alsmede tegen de in verband daarmee berekende rente.   
2.  Indien een tegemoetkoming is herzien en naar aanleiding daarvan een bestuurlijke boete is opgelegd die is vervat in hetzelfde geschrift als de herziening, wordt een bezwaarschrift tegen de herziening geacht mede te zijn gericht tegen de boete.   
3.  Een bezwaar tegen de toekenning van een tegemoetkoming wordt, tenzij uit het bezwaarschrift het tegendeel blijkt, geacht mede te zijn gericht tegen de voor bezwaar vatbare beschikking, bedoeld in artikel 14, derde lid, die is vervat in hetzelfde geschrift.   
4.  Een bezwaar tegen de voor bezwaar vatbare beschikking, bedoeld in artikel 14, derde lid, wordt, tenzij uit het bezwaarschrift het tegendeel blijkt, geacht mede te zijn gericht tegen de toekenning van een tegemoetkoming die is vervat in hetzelfde geschrift.   
5.  De Belastingdienst/Toeslagen kan uitspraken op bezwaar in de in het eerste, tweede, derde en vierde lid bedoelde gevallen vervatten in één geschrift.   

### Paragraaf  5  

####Informatieverstrekking en informatie-uitwisseling

### Artikel  38  

####Informatieverstrekking aan de Belastingdienst/Toeslagen

1.  Openbare lichamen met uitzondering van de openbare lichamen Bonaire, Sint Eustatius en Saba en rechtspersonen die bij of krachtens een bijzondere wet rechtspersoonlijkheid hebben verkregen, de onder hen ressorterende instellingen en diensten, alsmede lichamen die hoofdzakelijk uitvoering geven aan het beleid van het Rijk, en ieder ander die bij algemene maatregel van bestuur is aangewezen verstrekken op bij algemene maatregel van bestuur te bepalen wijze aan de Belastingdienst/Toeslagen kosteloos de gegevens en inlichtingen waarvan de kennisneming van belang kan zijn voor de uitvoering van deze wet.   
2.  De gegevens en inlichtingen worden verstrekt binnen een door de Belastingdienst/Toeslagen te stellen termijn.   
3.  Indien de gevraagde gegevens of inlichtingen niet op tijd zijn verstrekt, maant de Belastingdienst/Toeslagen aan onder het stellen van een nadere termijn om alsnog de gevraagde gegevens en inlichtingen te verstrekken.   
4.  Bij algemene maatregel van bestuur kunnen nadere regels worden gesteld over de vermelding van het burgerservicenummer of, bij het ontbreken daarvan, het sociaal-fiscaalnummer van degene op wie de gegevens en inlichtingen betrekking hebben bij het verstrekken van de gegevens en inlichtingen.   
5.  In de gevallen waarin het burgerservicenummer of, bij het ontbreken daarvan, het sociaal-fiscaalnummer dient te worden vermeld, is degene op wie de in het eerste lid bedoelde gegevens en inlichtingen betrekking hebben gehouden zijn burgerservicenummer of, bij het ontbreken daarvan, zijn sociaal-fiscaalnummer te verstrekken aan de in het eerste lid bedoelde openbare lichamen met uitzondering van de openbare lichamen Bonaire, Sint Eustatius en Saba en rechtspersonen alsmede degenen die ingevolge het eerste lid bij algemene maatregel van bestuur zijn aangewezen.   

### Artikel  38a  

####Gegevensverstrekking door de Belastingdienst/Toeslagen

De Belastingdienst/Toeslagen kan onder bij of krachtens algemene maatregel van bestuur te bepalen voorwaarden ten behoeve van bij algemene maatregel van bestuur aan te wijzen voorzieningen die de dienstverlening voortvloeiende uit de uitvoering van deze wet verbeteren, gegevens verstrekken die voor deze dienstverlening nodig zijn.  

### Artikel  39  

####Informatie-uitwisseling

1.  De Belastingdienst/Toeslagen en de inspecteur en de ontvanger wisselen de gegevens en inlichtingen uit die nodig zijn voor de uitvoering van deze wet en voor de heffing en invordering van rijksbelastingen, onder vermelding van het burgerservicenummer of, bij het ontbreken daarvan, het sociaal-fiscaalnummer van degene op wie de gegevens of inlichtingen betrekking hebben.   
2.  Onze Minister verstrekt aan Onze Ministers wie het aangaat de inlichtingen die zij nodig hebben voor de beleidsvorming en beleidsevaluatie alsmede voor het volgen van de ontwikkeling van de uitgaven, met betrekking tot inkomensafhankelijke regelingen.   
3.  Onze Ministers wie het aangaat verstrekken aan Onze Minister de inlichtingen die hij nodig heeft voor de uitvoering van inkomensafhankelijke regelingen door de Belastingdienst/Toeslagen.   

### Paragraaf  6  

####Bestuurlijke boete

### Artikel  40  

####Verzuimen

1.  Degene die op grond van deze wet en de daarop berustende bepalingen gehouden is tot het verstrekken van gegevens of inlichtingen en deze niet, dan wel niet binnen de daartoe gestelde termijn, heeft verstrekt, begaat een verzuim ter zake waarvan de Belastingdienst/Toeslagen hem een bestuurlijke boete van ten hoogste € 4.920 kan opleggen.   
2.  Bij het opleggen van de bestuurlijke boete, bedoeld in het eerste lid, is [hoofdstuk VIIIA, afdeling 2](../../../../../../wet/algemene/wet/inzake/rijksbelastingen/BWBR0002320/README.md), met uitzondering van de [artikelen 67n](../../../../../../wet/algemene/wet/inzake/rijksbelastingen/BWBR0002320/README.md) en [67pa, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) van overeenkomstige toepassing.   
3.  Bij het opleggen van de bestuurlijke boete, bedoeld in het eerste lid, vindt [artikel 5:53 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) geen toepassing.   
4.  In afwijking in zoverre van [artikel 5:45 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) vervalt de bevoegdheid tot het opleggen van de bestuurlijke boete, bedoeld in het eerste lid, vijf jaren nadat de overtreding is begaan.   

### Artikel  41  

####Vergrijpen

1.  Degene die op grond van deze wet en de daarop berustende bepalingen gehouden is tot het verstrekken van gegevens of inlichtingen en aan wiens opzet of grove schuld het is te wijten dat geen gegevens of inlichtingen zijn verstrekt dan wel degene aan wiens opzet of grove schuld het is te wijten dat onjuiste of onvolledige gegevens of inlichtingen zijn verstrekt, begaat een vergrijp ter zake waarvan de Belastingdienst/Toeslagen hem een bestuurlijke boete kan opleggen van ten hoogste 100 percent van het bedrag dat van de belanghebbende in verband daarmee is of zou zijn teruggevorderd.   
2.  De bestuurlijke boete, bedoeld in het eerste lid, bedraagt ten hoogste 150 percent van het aldaar bedoelde bedrag indien het aan opzet of grove schuld van de belanghebbende, zijn partner of een medebewoner is te wijten dat geen, dan wel onjuiste of onvolledige gegevens en inlichtingen zijn verstrekt, mits: 

a. een eerdere overtreding van de belanghebbende, zijn partner of een medebewoner is geconstateerd, en  

b. de bestuurlijke boete of strafrechtelijke sanctie wegens de eerdere overtreding, bedoeld in onderdeel a, onherroepelijk is geworden binnen een periode van vijf jaren voorafgaand aan de dag van constatering van de overtreding waarvoor de bestuurlijke boete, bedoeld in het eerste lid, wordt opgelegd.     
3.  Indien de tegemoetkoming wordt herzien als gevolg van: 

a. een eerste bepaling of herziening van het inkomensgegeven, bedoeld in [artikel 21, onderdeel e, onder 1°, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md), ingeval er geen inkomstenbelasting verschuldigd is, dan wel de aanslag inkomstenbelasting is vastgesteld op nihil;  

b. een vaststelling of herziening van een beschikking niet in Nederland belastbaar inkomen;   worden onder de gegevens of inlichtingen, bedoeld in het tweede lid, mede verstaan de gegevens of inlichtingen die ten behoeve van deze beschikking aan de inspecteur zijn verstrekt dan wel hadden moeten worden verstrekt.   
4.  Bij het opleggen van de bestuurlijke boete, bedoeld in het eerste lid, is [hoofdstuk VIIIA, afdeling 2](../../../../../../wet/algemene/wet/inzake/rijksbelastingen/BWBR0002320/README.md), met uitzondering van de [artikelen 67n](../../../../../../wet/algemene/wet/inzake/rijksbelastingen/BWBR0002320/README.md) en [67pa, van de Algemene wet inzake rijksbelastingen](../../../../../../wet/algemene/wet/inzake/rijksbelastingen/BWBR0002320/README.md) van overeenkomstige toepassing.   
5.  Bij het opleggen van de bestuurlijke boete, bedoeld in het eerste lid, vindt [artikel 5:53 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) geen toepassing.   
6.  In afwijking in zoverre van [artikel 5:45 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) vervalt de bevoegdheid tot het opleggen van de bestuurlijke boete, bedoeld in het eerste lid, vijf jaren nadat de overtreding is begaan.   

### Artikel  41bis  

1.  In afwijking van [artikel 5:1 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) wordt onder overtreder mede verstaan: 

a. degene die de overtreding doet plegen;  

b. degene die door giften, beloften, misbruik van gezag, geweld, bedreiging, misleiding of door het verschaffen van gelegenheid, middelen of inlichtingen de overtreding opzettelijk uitlokt;  

c. degene die als medeplichtige opzettelijk behulpzaam is bij of opzettelijk gelegenheid, middelen of inlichtingen verschaft tot het plegen van de overtreding.     
2.  De bestuurlijke boete, bedoeld in artikel 40, eerste lid, kan niet worden opgelegd aan een medeplichtige.   
3.  Indien de bestuurlijke boete, bedoeld in artikel 41, eerste lid, wordt opgelegd aan een medeplichtige, wordt het bedrag van de boete dat ten hoogste kan worden opgelegd met een derde verminderd.   

### Artikel  41a  

####Indexatie boetebedragen

1.  Het in artikel 40 genoemde bedrag wordt elke vijf jaar, met ingang van 1 januari van een jaar, bij ministeriële regeling gewijzigd. Deze wijziging vindt voor het eerst plaats per 1 januari 2015. De [artikelen 10.1](../../../../../../wet/wet/inkomstenbelasting/2001/BWBR0011353/README.md) en [10.2 van de Wet inkomstenbelasting 2001](../../../../../../wet/wet/inkomstenbelasting/2001/BWBR0011353/README.md) zijn van overeenkomstige toepassing met dien verstande dat als tabelcorrectiefactor wordt genomen het product van de factoren van de laatste vijf kalenderjaren.   
2.  De gewijzigde bedragen vinden voor het eerst toepassing met betrekking tot overtredingen die hebben plaatsgevonden na het begin van het kalenderjaar bij de aanvang waarvan de bedragen zijn gewijzigd.   

### Artikel  42  

####Vrijwillige verbetering

Indien de belanghebbende, zijn partner of een medebewoner de Belastingdienst/Toeslagen alsnog de juiste en volledige gegevens en inlichtingen verstrekt voordat hij weet of redelijkerwijs moet vermoeden dat de Belastingdienst/Toeslagen met de onjuistheid of onvolledigheid bekend is of bekend zal worden, wordt aan hem niet de bestuurlijke boete, bedoeld in artikel 40 of artikel 41, opgelegd.  

### Hoofdstuk  3  

####Toezicht en opsporing

### Artikel  43  

####Toezichthouders

1.  Met het toezicht op de naleving van het bepaalde bij of krachtens deze wet zijn belast de bij besluit van Onze Ministers wie het aangaat, aangewezen ambtenaren.   
2.  De toezichthouder beschikt niet over de bevoegdheden, genoemd in de [artikelen 5:15](../../../../../../wet/algemene/wet/bestuursrecht/BWBR0005537/README.md), [5:18](../../../../../../wet/algemene/wet/bestuursrecht/BWBR0005537/README.md) en [5:19 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md).   
3.  Van een besluit als bedoeld in het eerste lid wordt mededeling gedaan door plaatsing in de Staatscourant.   

### Artikel  44  

####Opsporingsambtenaren

1.  Met de opsporing van de feiten omschreven in de [artikelen 225 tot en met 227b](../../../../../../wet/wet/van/3/maart/1881/BWBR0001854/README.md), [447c](../../../../../../wet/wet/van/3/maart/1881/BWBR0001854/README.md) en [447d van het Wetboek van Strafrecht](../../../../../../wet/wet/van/3/maart/1881/BWBR0001854/README.md), voor zover het feit voor de toepassing van deze wet van belang is, zijn, onverminderd [artikel 141 van het Wetboek van Strafvordering](../../../../../../wet/wet/van/3/maart/1881/BWBR0001854/README.md), belast de ambtenaren, aangewezen bij besluit van Onze Ministers wie het aangaat. Deze ambtenaren zijn tevens belast met de opsporing van feiten, strafbaar gesteld in de [artikelen 179 tot en met 182](../../../../../../wet/wet/van/3/maart/1881/BWBR0001854/README.md), en [184 van het Wetboek van Strafrecht](../../../../../../wet/wet/van/3/maart/1881/BWBR0001854/README.md), voor zover deze feiten betrekking hebben op een bevel, vordering of handeling, gedaan of ondernomen door henzelf.   
2.  Van een besluit als bedoeld in het eerste lid wordt mededeling gedaan door plaatsing in de Staatscourant.   

### Artikel  44a  

####Contactambtenaar

Ten dienste van de vervolging en berechting van de feiten waarvan de ambtenaren, bedoeld in artikel 44, zijn belast met de opsporing kan Onze Minister, in overeenstemming met Onze Minister van Veiligheid en Justitie, ambtenaren van de Belastingdienst/Toeslagen aanwijzen die het contact onderhouden met het openbaar ministerie.  

### Hoofdstuk  4  

####Bijzondere bepalingen

### Artikel  45  

####Beslagverbod

1.  Een tegemoetkoming is niet vatbaar voor vervreemding, verpanding, belening of beslag, waaronder begrepen beslag ingevolge faillissement of toepassing van de schuldsaneringsregeling natuurlijke personen, tenzij het betreft beslag wegens: 

a. een vordering tot nakoming van een betalingsverplichting wegens een geleverde prestatie waarbij de betalingsverplichting ter zake van die prestatie oorzaak is voor de tegemoetkoming;  

b. een door de belanghebbende verschuldigd bedrag aan terugvordering dat betrekking heeft op dezelfde inkomensafhankelijke regeling.   De uitzondering opgenomen in onderdeel a van dit lid is niet van toepassing met betrekking tot een tegemoetkoming in het kader van de [Wet op het kindgebonden budget](../../../../../../wet/wet/op/het/kindgebonden/budget/BWBR0022751/README.md).   
2.  Elk beding dat strijdt met het eerste lid is nietig.   

### Artikel  46  

####Samenloop met buitenlandse tegemoetkomingen

Bij of krachtens algemene maatregel van bestuur kunnen regels worden gesteld over de samenloop van tegemoetkomingen met tegemoetkomingen op grond van een buitenlandse regeling of een regeling van een volkenrechtelijke organisatie.  

### Artikel  47  

####Hardheidsclausule

Onze Minister is bevoegd in overeenstemming met Onze Ministers die het aangaat bij ministeriële regeling voor groepen van gevallen tegemoet te komen aan onbillijkheden van overwegende aard, welke zich bij de toepassing van artikel 7, derde of vierde lid, [artikel 2a, eerste lid, van de Wet op de zorgtoeslag](../../../../../../wet/wet/op/de/zorgtoeslag/BWBR0018451/README.md) of [artikel 1, vierde lid, van de Wet op het kindgebonden budget](../../../../../../wet/wet/op/het/kindgebonden/budget/BWBR0022751/README.md) mochten voordoen.  

### Hoofdstuk  5  

####Slotbepalingen

### Artikel  48  

####Evaluatie

Onze Minister zendt, in overeenstemming met Onze Ministers wie het mede aangaat, binnen drie jaar na de inwerkingtreding van deze wet, en vervolgens vijfjaarlijks, aan de Staten-Generaal een verslag over de doeltreffendheid en de effecten van deze wet in de praktijk.  

### Artikel  50  

####Inwerkingtreding

Deze wet treedt in werking op 1 september 2005 en geldt voor berekeningsjaren die aanvangen op of na 1 januari 2006.  

### Artikel  51  

####Citeertitel

Deze wet wordt aangehaald als: Algemene wet inkomensafhankelijke regelingen.  

Lasten en bevelen dat deze in het Staatsblad zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
23 juni 2005  
Beatrix  

De Staatssecretaris van Financiën , 
J. G. Wijn   

De Minister van Sociale Zaken en Werkgelegenheid , 
A. J. de Geus   

de *vijfde* juli 2005 

De Minister van Justitie , 
J. P. H. Donner    
