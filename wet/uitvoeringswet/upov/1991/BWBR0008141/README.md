<meta http-equiv='Content-Type' content='text/html; charset=utf-8' />

##Wet van 26 juni 1996 tot goedkeuring van de op 19 maart 1991 te Genève tot stand gekomen herziening van het Internationaal Verdrag tot bescherming van kweekprodukten (Trb. 1992, 52), alsmede wijziging van de Zaaizaad- en Plantgoedwet (Uitvoeringswet UPOV 1991)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Allen, die deze zullen zien of horen lezen, saluut! doen te weten:

Alzo Wij in overweging genomen hebben, dat de op 19 maart 1991 te Genève tot stand gekomen herziening van het Internationaal Verdrag tot bescherming van kweekprodukten ingevolge [artikel 91, eerste lid, van de Grondwet](../../../../../wet/grondwet/BWBR0001840/README.md), de goedkeuring van de Staten-Generaal behoeft alvorens het Koninkrijk daaraan kan worden gebonden, en dat het uit hoofde van genoemd verdrag noodzakelijk is de [Zaaizaad- en Plantgoedwet](../../../../../wet/zaaizaad-/en/plantgoedwet/BWBR0002541/README.md) en de [Wet op de economische delicten](../../../../../wet/wet/op/de/economische/delicten/BWBR0002063/README.md) op onderdelen te wijzigen;
Zo is het, dat Wij, de Raad van State gehoord, en met gemeen overleg der Staten-Generaal, hebben goedgevonden en verstaan, gelijk Wij goedvinden en verstaan bij deze:    

### ARTIKEL  I  

De op 19 maart 1991 te Genève tot stand gekomen herziening van het Internationaal Verdrag tot bescherming van kweekprodukten, waarvan de Franse en Engelse tekst zijn geplaatst in *Tractatenblad* 1992, 52 en de vertaling in het Nederlands in *Tractatenblad* 1993, 153, wordt goedgekeurd voor Nederland.  

### ARTIKEL  II  

Wijzigt de Zaai- en Plantgoedwet.   

### ARTIKEL  III  

Wijzigt de Wet op de economische delicten.   

### ARTIKEL  IV  

1.  Deze wet is van toepassing met betrekking tot rassen, waarvoor reeds voor de datum van inwerkingtreding van deze wet kwekersrecht is verleend, met dien verstande dat op handelingen, als bedoeld in artikel 40, eerste lid, met betrekking tot materiaal van dergelijke rassen, welke plaatsvinden voor de datum van inwerkingtreding van deze wet, de bepalingen van de [Zaaizaad- en Plantgoedwet](../../../../../wet/zaaizaad-/en/plantgoedwet/BWBR0002541/README.md), zoals zij tot die datum luidden, van toepassing zijn.   
2.  Artikel 40, vierde en vijfde lid, zijn niet van toepassing op geoogst materiaal of direct daaruit verkregen produkten, welke voor de datum van inwerkingtreding van deze wet verkregen zijn door vermeerdering van teeltmateriaal, waarvoor geen toestemming was verleend.   

### ARTIKEL  V  

Deze wet treedt in werking met ingang van de dag na de datum van uitgifte van het *Staatsblad* waarin zij wordt geplaatst, met uitzondering van de artikelen II, III en IV, die in werking treden op een bij koninklijk besluit te bepalen tijdstip.  

Lasten en bevelen dat deze in het *Staatsblad* zal worden geplaatst en dat alle ministeries, autoriteiten, colleges en ambtenaren wie zulks aangaat, aan de nauwkeurige uitvoering de hand zullen houden.   

Gegeven te 's-Gravenhage 
26 juni 1996  
Beatrix  

De Minister van Landbouw, Natuurbeheer en Visserij, 
J. J. van Aartsen   

De Minister van Buitenlandse Zaken, 
H. A. F. M. O. van Mierlo   

drieëntwintigste juli 1996 

De Minister van Justitie, 
W. Sorgdrager    
