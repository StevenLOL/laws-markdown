<meta http-equiv='Content-Type' content='text/html; charset=utf-8' />

##Verordening van het Hoofdproductschap Akkerbouw van 13 november 2008, houdende regels met betrekking tot de communautaire steunverlening voor de verwerking van vezelvlas en vezelhennep en de invoer van hennep en hennepzaad (Verordening HPA vezelvlas en vezelhennep 2008 )

Het bestuur van het Hoofdproductschap Akkerbouw;  
Gelet op [artikel 23 van de Landbouwwet](../../../../../../../../wet/landbouwwet/BWBR0002252/README.md), [artikel 2 van de Regeling medebewind Gemeenschappelijk Landbouwbeleid](../../../../../../../../ministeriele-regeling/regeling/medebewind/gemeenschappelijk/landbouwbeleid/BWBR0020360/README.md), [artikel 3:13 van de Algemene douaneregeling](../../../../../../../../ministeriele-regeling/algemene/douaneregeling/BWBR0024291/README.md), de [artikelen 96](../../../../../../../../wet/wet/op/de/bedrijfsorganisatie/BWBR0002058/README.md), [97](../../../../../../../../wet/wet/op/de/bedrijfsorganisatie/BWBR0002058/README.md) en [98 van de Wet op de bedrijfsorganisatie](../../../../../../../../wet/wet/op/de/bedrijfsorganisatie/BWBR0002058/README.md), [artikel 16, derde lid, van het Instellingsbesluit Akkerbouwproductschappen](../../../../../../../../wet/wet/op/de/bedrijfsorganisatie/BWBR0002058/README.md) en Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten ( Integrale-GMO-verordening ) (PbEG L 299);

Gehoord het Productschap Akkerbouw alsmede de Commissie Vlas van dat productschap;
Besluit:    

### Artikel  1  

Deze verordening verstaat onder:  

| --- | --- | --- | --- |
|:---|:---|:---|:---|
| a.  | hoofdproductschap  | :  | Hoofdproductschap Akkerbouw;  |
| b.  | raadsverordening  | :  | Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten ( Integrale-GMOverordening );  |
| c.  | commissieverordening  | :  | Verordening (EG) nr. 507/2008 van de Commissie van 6 juni 2008 tot vaststelling van uitvoeringsbepalingen voor Verordening (EG) nr. 1673/2000 van de Raad houdende een gemeenschappelijke ordening der markten in de sector vezelvlas en -hennep;  |
| d.  | EG-verordeningen  | :  | de raadsverordening, de commissieverordening en de ter uitvoering daarvan vastgestelde verordeningen van de Raad en de Commissie, alsmede Verordening (EG) nr. 376/2008 van de Commissie van 23 april 2008 houdende gemeenschappelijke uitvoeringsbepalingen inzake het stelsel van invoer-, uitvoer- en voorfixatiecertificaten voor landbouwproducten;  |
| e.  | verwerker  | :  | de eerste verwerker van vezelvlas onderscheidenlijk vezelhennep, bedoeld in artikel 91, tweede lid van de raadsverordening, die is erkend ingevolge artikel 3 van de commissieverordening alsmede de landbouwer, bedoeld in artikel 91, eerste lid, laatste alinea van de raadsverordening, die zich ertoe verbindt vezelvlas onderscheidenlijk vezelhennep voor eigen rekening en risico te verwerken en die is erkend ingevolge voornoemd artikel 3;  |
| f.  | gelijkgestelde teler  | :  | de met een verwerker gelijkgestelde teler bedoeld in artikel 2, onderdeel a, van de commissieverordening;  |
| g.  | vezels  | :  | vezels bedoeld in artikel 2, de onderdelen b, c en d, van de commissieverordening;  |
| h.  | vezelvlas  | :  | vlas bedoeld in deel VIII van bijlage I bij artikel 1, eerste lid, van de raadsverordening;  |
| i.  | vezelhennep  | :  | hennep bedoeld in deel VIII van bijlage I bij artikel 1, eerste lid, van de raadsverordening;  |
| j.  | verzamelaanvraag  | :  | formulier, bedoeld in [artikel 55 van de Regeling GLB-inkomenssteun 2006](../../../../../../../../ministeriele-regeling/regeling/glb-inkomenssteun/2006/BWBR0019131/README.md);  |
| k.  | steunaanvraag  | :  | aanvraag bedoeld in artikel 9 van de commissieverordening;  |
| l.  | koopcontract  | :  | aankoop-verkoopcontract bedoeld in artikel 5 van de commissieverordening;  |
| m.  | loonverwerkingscontract  | :  | contract voor loonverwerking bedoeld in artikel 5 van de commissieverordening;  |
| n.  | verwerkingsverbintenis  | :  | verbintenis bedoeld in artikel 5 van de commissieverordening;  |
| o.  | verwerkstaat  | :  | overzicht bedoeld in artikel 6, tweede lid van de commissieverordening;  |
| p.  | verkoopseizoen  | :  | de periode bedoeld in artikel 1, tweede lid, van de commissieverordening;  |
| q.  | relatienummer  | :  | relatienummer dat de Dienst Regelingen van het Ministerie van Landbouw, Natuur en Voedselkwaliteit aan de landbouwer heeft toegekend;  |
| r.  | importeur  | :  | de importeur van de uit derde landen afkomstige producten bedoeld in artikel 157,eerste lid, van de raadsverordening;  |
| s.  | erkende importeur  | :  | de importeur van niet voor inzaai bestemd hennepzaad, die is erkend ingevolge artikel 157, eerste lid, onderdeel c, van de raadsverordening.  |

en neemt overigens over de terminologie van de EG-verordeningen.  

### Artikel  2  

1.  Met inachtneming van het bij of krachtens deze verordening en de EG-verordeningen bepaalde, stelt het hoofdproductschap jaarlijks, overeenkomstig de artikelen 92 en 94 bis van de raadsverordening, op aanvraag een subsidie vast voor: 

verwerkers: voor het tot vezels verwerken van vezelvlas en vezelhennep, afkomstig van in Nederland gelegen percelen;  

gelijkgestelde telers: voor het in de handel brengen van de in het eerste gedachtestreepje bedoelde vezels, welke zijn verkregen van de verwerker, met wie hij een loonverwerkingscontract heeft gesloten.     
2.  Met inachtneming van het bij of krachtens deze verordening en de EG-verordeningen bepaalde stelt het hoofdproductschap voor de verkoopseizoenen 2001/2002 tot en met 2011/2012 jaarlijks op aanvraag een subsidie vast voor de productie van korte vlasvezels en hennepvezels, bedoeld in artikel 92, eerste lid, onderdeel b, van de raadsverordening. Om voor deze subsidie in aanmerking te komen moet de verwerker onderscheidenlijk de gelijkgestelde teler in de steunaanvraag opgeven welk percentage aan onzuiverheden en scheven hij voor het betreffende verkoopseizoen in acht zal nemen. Dit percentage moet voor korte vlasvezels liggen tussen 7,5 en 15 en voor hennepvezels tussen 7,5 en 25.   
3.  Het steunbedrag wordt mede vastgesteld op basis van de door de Dienst Regelingen van het Ministerie van Landbouw, Natuur en Voedselkwaliteit aan het hoofdproductschap verstrekte gegevens over beteelde oppervlakten vezelvlas en vezelhennep.   

### Artikel  3  

1.  De erkenning als verwerker bedoeld in artikel 3 van de commissieverordening wordt bij het hoofdproductschap aangevraagd door middel van een bij het hoofdproductschap te verkrijgen formulier. De erkenning wordt door het hoofdproductschap verleend en kan worden ingetrokken overeenkomstig het bepaalde in de EG-verordeningen.   
2.  De erkenning als importeur bedoeld in artikel17, tweede lid, van de commissieverordening, wordt bij het hoofdproductschap aangevraagd door middel van een bij het hoofdproductschap te verkrijgen formulier. De erkenning wordt door het hoofdproductschap verleend nadat is geverifieerd dat aan alle in het derde lid gestelde voorwaarden is voldaan.   
3. 
a. De erkenning als importeur wordt slechts verleend aan in Nederland gevestigde importeurs die ten genoegen van het hoofdproductschap een voldoende activiteit gedurende 12 maanden, voorafgaand aan de erkenningsaanvraag, kunnen aantonen in de handel in granen, zaden en of peulvruchten ten behoeve van diervoeders, dan wel bewijsstukken, waaronder een bedrijfsplan, kunnen overleggen waaruit blijkt dat de genoemde activiteiten op korte termijn zullen worden gestart;  

b. De erkenning wordt tevens verleend aan in Nederland gevestigde organisaties die kunnen aantonen hennepzaad te gebruiken voor wetenschappelijk onderzoek en in dat kader in aanmerking willen komen voor een erkenning als importeur.     
4.  De erkende importeur is verplicht: 

a. volledig en naar waarheid een voorraadboekhouding te voeren waarin worden opgenomen de aangevoerde partijen, de be- of verwerkte partijen en de afgeleverde partijen;  

b. binnen 3 maanden na de in artikel 17, tweede lid, tweede alinea van de commissieverordening genoemde termijn van 12 maanden, verklaringen te overleggen waaruit blijkt dat de ingevoerde partijen, waarvoor een certificaat, bedoeld in artikel 17, eerste lid, van de commissieverordening, is afgegeven, voldoen aan de voorwaarden, bedoeld in voornoemd artikel 17, tweede lid, tweede alinea;  

c. de onder a. bedoelde voorraadboekhouding en overige bewijsstukken over te leggen aan de met controle en/of uitvoering van deze verordening belaste instanties, indien deze zulks verzoeken;  

d. alle op de voorraadboekhouding onderscheidenlijk administratie betrekking hebbende bescheiden gedurende een periode van ten minste 5 jaar in chronologische volgorde te bewaren.     
5.  Overeenkomstig artikel 17, tweede lid, derde alinea van de commissieverordening kan het hoofdproductschap op verzoek van de erkende importeur overgaan tot verlenging van de in het vierde lid onder b genoemde termijn van 12 maanden met één of twee periodes van 6 maanden.   
6.  Indien niet wordt voldaan aan een of meer voorwaarden, genoemd in het vierde lid, wordt 

a. in geval van een in Nederland gevestigde importeur, de erkenning door het hoofdproductschap ingetrokken voor een door het hoofdproductschap naar gelang van de aard van de overtreding vast te stellen periode, gedurende welke geen certificaten voor de invoer van niet voor de inzaai bestemd hennepzaad kunnen worden aangevraagd, maar reeds afgegeven certificaten wel mogen worden benut;  

b. in geval van een in een andere Lidstaat gevestigde importeur, de bevoegde autoriteit van die Lidstaat hiervan in kennis gesteld.     
7.  Het certificaat, bedoel in het vierde lid, onder b, moet door de importeur worden aangevraagd bij het hoofdproductschap. Het certificaat wordt afgegeven door het hoofdproductschap overeenkomstig het bepaalde in de EG-verordeningen en is geldig tot en met het einde van de zesde maand na de maand van afgifte. Het certificaat moet bij invoer aan de douane worden overgelegd ter afschrijving en moet worden teruggezonden naar het hoofdproductschap binnen twee maanden na afloop van de maand, waarin de geldigheidsduur van het certificaat is verstreken. Indien de ingevoerde hoeveelheid ten hoogste 5% hoger is dan de op het certificaat genoemde hoeveelheid, wordt zij beschouwd als op grond van dat certificaat te zijn ingevoerd.   

### Artikel  4  

Het voornemen tot loonschonen bedoeld in artikel 3, vierde lid, van de commissieverordening moet op het in artikel 3, eerste lid, bedoelde formulier bij het hoofdproductschap kenbaar worden gemaakt. De toestemming wordt door het hoofdproductschap verleend overeenkomstig het bepaalde in de EG-verordeningen.  

### Artikel  5  

De verwerker die na 1 januari van het betrokken verkoopseizoen het koopcontract of het loonverwerkingscontract wil overdragen aan een andere verwerker, dient hiervoor vooraf toestemming te vragen aan het hoofdproductschap. De toestemming wordt door het hoofdproductschap verleend overeenkomstig het bepaalde in de EG-verordeningen.  

### Artikel  6  

1.  Om voor subsidie in aanmerking te komen, moeten de verwerker onderscheidenlijk de gelijkgestelde teler binnen de in de EG-verordeningen gestelde termijnen bij het hoofdproductschap de volgende, bij het hoofdproductschap te verkrijgen en door de verwerker onderscheidenlijk gelijkgestelde teler volledig ingevulde en ondertekende documenten indienen: 

a. een kopie van de koopcontracten, de loonverwerkingscontracten en de verwerkingsverbintenissen;  

b. een steunaanvraag voor de totale oppervlakten, waarop de in het eerste lid genoemde documenten betrekking hebben;  

c. verwerkstaten.   Deze documenten moeten voor vlas en hennep afzonderlijk worden ingediend en dienen vergezeld te gaan van alle bewijsstukken waarvan zulks wordt verlangd bij of krachtens de EG-verordeningen en deze verordening.   
2.  De identificatie van het betrokken perceel als bedoeld in artikel 5 onder c van de commissieverordening geschiedt door vermelding van het volgnummer van het perceel, dat door de landbouwer is vermeld op de verzamelaanvraag, ingediend in het jaar waarop de documenten, bedoeld in het eerste lid onder a, betrekking hebben.   
3.  De gelijkgestelde teler dient tegelijk met de verwerkstaat de in artikel 6, tweede lid, voorlaatste alinea, tweede volzin, van de commissieverordening genoemde documenten te overleggen ten bewijze dat de vezels in de handel zijn gebracht. Het in genoemd lid bedoelde certificaat kan door de verwerker bij het hoofdproductschap worden aangevraagd.   
4.  De verwerker moet binnen de in de EG-verordeningen gestelde termijn aan het hoofdproductschap mededelen: 

de bestemming/gebruiksdoeleinden van de vezels,  

de per maand verkochte hoeveelheden en daarmee corresponderende prijzen,  

de voorraden aan vezels aan het einde van de maand.   Deze gegevens moeten op daartoe aangewezen formulieren worden vermeld.   

### Artikel  7  

1.  Het hoofdproductschap stelt per verkoopseizoen de voor subsidie in aanmerking komende hoeveelheid vezels per hectare vast overeenkomstig het bepaalde in de EG-verordeningen en deelt de verwerker onderscheidenlijk gelijkgestelde teler mede welke hoeveelheid is toegewezen voor de in artikel 6, eerste lid, onderdeel b, opgegeven oppervlakten. Op verzoek van een bedrijf dan wel groep van bedrijven kan het hoofdproductschap de toegewezen hoeveelheid verlagen.   
2.  Het hoofdproductschap verdeelt de in onderdeel A.II. van bijlage XI bij artikel 94 van de raadsverordening aan Nederland toegewezen Gegarandeerde Nationale Hoeveelheid van 5.550 ton over de korte vlasvezels en de hennepvezels jaarlijks bij bestuursbesluit.   
3.  Indien blijkt dat de Gegarandeerde Nationale Hoeveelheid korte vlasvezels en hennepvezels enerzijds en de Gegarandeerde Nationale Hoeveelheid lange vlasvezels anderzijds niet geheel zijn benut, zal het hoofdproductschap, overeenkomstig het bepaalde in artikel 8, vierde lid, van de commissieverordening, de niet benutte hoeveelheden herverdelen.   
4.  Indien het hoofdproductschap besluit tot toepassing van artikel 94, derde lid, van de raadsverordening, worden de voor het betreffende verkoopseizoen over te dragen hoeveelheden vastgesteld bij bestuursbesluit.   

### Artikel  8  

1.  Indien de verwerker bij het indienen van de verwerkstaat daarom verzoekt, kan een voorschot worden verleend, gelijk aan 80% van de subsidie voor de op de verwerkstaat aangegeven geproduceerde vezels, mits bij het hoofdproductschap een zekerheid is gesteld overeenkomstig het bepaalde in de EG-verordeningen.   
2.  De in het eerste lid bedoelde zekerheid wordt gesteld hetzij in de vorm van een bedrag in Euro, hetzij in de vorm van een door het hoofdproductschap aanvaarde garantie van een kredietinstelling als bedoeld in [artikel 1:1 van de Wet op het financieel toezicht](../../../../../../../../wet/wet/op/het/financieel/toezicht/BWBR0020368/README.md), hetzij van een der kredietinstellingen welke door de Minister van Financiën is toegelaten dan wel van een der kredietinstellingen die ingevolge artikel 6 van Richtlijn 2006/48/EG een vergunning heeft verkregen alsmede instellingen die door het hoofdproductschap als zodanig worden aanvaard.   
3.  Het hoofdproductschap geeft de in het eerste lid bedoelde zekerheid vrij overeenkomstig het bepaalde in de EG-verordeningen.   

### Artikel  9  

De verwerker onderscheidenlijk de gelijkgestelde teler zijn verplicht: 

a. zorg te dragen voor de in de artikel 3 van de commissieverordening bedoelde voorraadboekhouding onderscheidenlijk het in artikel 4 van de commissieverordening bedoelde register;  

b. de in deze verordening bedoelde formulieren volledig, deugdelijk en naar waarheid in te vullen;  

c. de bij of krachtens de EG-verordeningen en deze verordening verlangde bewijsstukken te overleggen aan de met controle en/of uitvoering van deze verordening belaste instanties en alle ter zake van die gegevens gevraagde nadere inlichtingen terstond en naar waarheid te verstrekken;  

d. te voldoen aan alle andere in de EG-verordeningen gestelde voorwaarden om aanspraak op subsidie te kunnen maken.    

### Artikel  10  

Indien blijkt dat de verwerker onderscheiden de gelijkgestelde teler niet aan één of meer in de vorige artikelen gestelde voorwaarden en voorschriften heeft voldaan, kan het hoofdproductschap het recht op subsidie geheel of gedeeltelijk intrekken overeenkomstig het bepaalde bij of krachtens de EG-verordeningen. In dat geval kan het hoofdproductschap de aan de verwerker onderscheidenlijk gelijkgestelde teler uitgekeerde bedragen terugvorderen, zo nodig door deze in mindering te brengen op de later uit hoofde van deze verordening uit te keren bedragen.  

### Artikel  11  

1.  De verwerker onderscheidenlijk gelijkgestelde teler onderscheidenlijk (erkende) importeur is verplicht de door of namens het hoofdproductschap gegeven aanwijzingen op te volgen.   
2.  In afwijking van het bepaalde in deze verordening is het de verwerker onderscheidenlijk gelijkgestelde teler onderscheidenlijk (erkende) importeur toegestaan om in plaats van de bij het hoofdproductschap te verkrijgen formulieren gebruik te maken van eigen formulieren, mits deze vooraf zijn goedgekeurd door het hoofdproductschap.   

### Artikel  12  

De bestuursbesluiten, bedoeld in artikel 7, tweede en vierde lid, worden gepubliceerd in het Verordeningenblad Bedrijfsorganisatie en treden daags na publicatie in werking, tenzij het desbetreffende besluit anders bepaalt.  

### Artikel  13  

1.  Deze verordening treedt in werking met ingang van de dag na publicatie in het Verordeningenblad Bedrijfsorganisatie en werkt terug tot en met 1 juli 2008.   
2.  De [Verordening HPA vezelvlas en vezelhennep 2006](../../../../../../../../pbo/verordening/hpa/vezelvlas/en/vezelhennep/2006/BWBR0022372/README.md) wordt ingetrokken op de dag na publicatie van onderhavige verordening in het Verordeningenblad Bedrijfsorganisatie; zij blijft echter van toepassing op steunaanvragen, die zijn ingediend voor 1 juli 2008.   
3.  Verwijzingen naar de in het tweede lid bedoelde verordening moeten worden beschouwd als verwijzingen naar de onderhavige verordening.   

### Artikel  14  

Deze verordening wordt aangehaald als Verordening HPA vezelvlas en vezelhennep 2008.  

Den Haag 
13 november 2008   

Th.A.M. MEIJER  
voorzitter  

P. HIJMA  
secretaris    
