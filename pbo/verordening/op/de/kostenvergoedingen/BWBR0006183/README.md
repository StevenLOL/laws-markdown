<meta http-equiv='Content-Type' content='text/html; charset=utf-8' />

##Verordening op de kostenvergoedingen

Verordening op grond van [artikel 24, eerste lid](../../../../../../wet/wet/op/de/accountants-administratieconsulenten/BWBR0002856/README.md), [artikel 6](../../../../../../wet/wet/op/de/accountants-administratieconsulenten/BWBR0002856/README.md) en [artikel 86, eerste lid, van de Wet op de Accountants-Administratieconsulenten](../../../../../../wet/wet/op/de/accountants-administratieconsulenten/BWBR0002856/README.md)

### Artikel  1  

1.  Leden van het bestuur, de Raad van Toezicht, de Raad voor Geschillen, de Commissie voor de bezwaarschriften, de examencommissie opleiding AA-BA de organen van instituten, de commissies en de werkgroepen van de NOvAA hebben voor het bijwonen van hun vergaderingen of bijeenkomsten recht op presentiegeld, vergoeding van reis- en verblijfkosten en een reistijdvergoeding. Degenen, die op verzoek van het bestuur bijeenkomsten of vergaderingen namens de NOvAA bijwonen, ontvangen – indien het bestuur dat gewenst acht – presentiegeld, vergoeding van reis- en verblijfkosten en een reistijdvergoeding. Degenen, die op verzoek van het bestuur de NOvAA vertegenwoordigen kunnen – indien het bestuur dat gewenst acht – in aanmerking komen voor presentiegeld, vergoeding van reis- en verblijfkosten en een reistijdvergoeding alsmede een vergoeding voor hun werkzaamheden voor de NOvAA. Leden van de Raden van Advies en de Redactieraden bestuursleden van internationale beroepsorganisaties hebben recht op een vergoeding voor hun werkzaamheden voor de NOvAA en een vergoeding van reis- en verblijfkosten.   
2.  De leden van het bestuur, de leden van de Raad van Toezicht, de voorzitter en de plaatsvervangend voorzitter van de Raad voor Geschillen, de voorzitter van de Commissie voor de bezwaarschriften en de leden van de examencommissie opleiding AA-BA ontvangen, naast de in het voorgaande lid genoemde vergoedingen, ieder jaar een vaste vergoeding bestaande uit een vergoeding voor gederfde tijd en een vergoeding voor gemaakte kosten. De hoogte van deze vergoeding wordt door de ledenvergadering vastgesteld.   
3.  De hoogte van het presentiegeld, de reiskostenvergoeding en de vergoeding voor reistijd wordt jaarlijks vastgesteld door de ledenvergadering. De vergoeding voor de leden die op verzoek van het bestuur de NOvAA vertegenwoordigen alsmede de periode waarop deze vergoeding betrekking heeft worden door het bestuur vastgesteld. De vergoeding voor de leden van de Raden van Advies en de leden van de Redactieraden, de voorzitter en de plaatsvervangend voorzitter van de Klachtencommissie, bedoeld in [artikel 2 van de Verordening op de klachtenbehandeling](../../../../../../pbo/verordening/op/de/klachtbehandeling/BWBR0024408/README.md) en bestuursleden van internationale beroepsorganisaties wordt eveneens door het bestuur vastgesteld.   
4.  Parkeer-, tol- en veergelden worden geacht te zijn begrepen in de reiskostenvergoeding als bedoeld in het derde lid.   
5.  Het presentiegeld als bedoeld in het derde lid geldt per dagdeel.   
6.  Aan de werknemers van het bureau wordt geen presentiegeld uitbetaald.   

### Artikel  2  

1.  Als reiskosten worden ten hoogste vergoed de kosten voor de reiziger om langs de kortste weg van zijn woon- of verblijfplaats te komen naar zijn plaats van bestemming en terug, voor zover zij werkelijk gemaakt zijn en binnen de grenzen van de redelijkheid blijven.   
2.  Voor binnenlandse en buitenlandse reizen met een eigen vervoermiddel wordt door het bestuur een kilometervergoeding vastgesteld waarbij alleen werkelijk gemaakte kosten worden vergoed.   
3.  Voor buitenlandse reizen met vervoermiddelen anders dan de personenauto, worden de tickets verzorgd door het bureau van de NOvAA. Uitzondering hierop vormen de tickets voor bestuursleden van internationale beroepsorganisaties; zij verzorgen de tickets economy class zelf.   
4.  Onder reistijdvergoeding wordt verstaan een vergoeding voor gederfde tijd als gevolg van reizen die ten behoeve van de te verrichten werkzaamheden worden gemaakt. Deze vergoeding wordt uitgedrukt in een bedrag per kilometer boven een reisafstand van 100 kilometer vice versa.   
5.  In afwijking van het bepaalde in het vierde lid van dit artikel geldt voor vliegreizen dat voor een retourvlucht binnen Europa een vaste reistijdvergoeding wordt toegekend die gelijk is aan het presentiegeld per dagdeel en dat voor een retourvlucht buiten Europa een vaste reistijdvergoeding wordt toegekend die gelijk is aan het presentiegeld van twee dagdelen.   
6.  Het Bestuur bepaalt met welk vervoermiddel reizen buiten Nederland worden afgelegd.   

### Artikel  3  

Als verblijfkosten worden vergoed de werkelijk gemaakte kosten voor consumpties, maaltijden en overnachting, voorzover deze kosten binnen de grenzen van de redelijkheid zijn gebleven en naar het oordeel van het bestuur noodzakelijk waren.  

### Artikel  3A  

1.  Degene die een onderdeel van een gedeelte van het examen, bedoeld in [artikel 57, eerste lid, onderdeel c, of onderdeel d, van de Wet op de Accountants-Administratieconsulenten](../../../../../../wet/wet/op/de/accountants-administratieconsulenten/BWBR0002856/README.md) samenstelt, helpt samenstellen of corrigeert, heeft recht op een vergoeding voor de verrichte werkzaamheden.   
2.  De hoogte van de vergoeding, bedoeld in het eerste lid, wordt jaarlijks vastgesteld door de ledenvergadering.   

### Artikel  3B  

1.  Degene die een onderdeel van het praktijkgedeelte van het examen, bedoeld in artikel 21 van het Examenreglement praktijkopleiding Accountants-Administratieconsulenten zoals dat gold tot 1 januari 2007, mondeling afneemt heeft recht op: 

a. een vergoeding voor het beoordelen van het eindverslag;  

b. een presentiegeld en een vergoeding van reis- en verblijfskosten voor het voeren van het eindgesprek alsmede een reistijdvergoeding.     
2.  De externe beoordelaar, bedoeld in artikel 9 van de Verordening op de praktijkstage, heeft recht op een vergoeding voor de werkzaamheden, in artikel 10, eerste, tweede en derde lid, van de Verordening op de praktijkstage.   
3.  Behoudens de toepassing van het vierde lid, heeft een tweede, daartoe op grond van artikel 16 van de Verordening op de praktijkstage aangewezen beoordelaar, recht op: 

a. een vergoeding voor de beoordeling van het portfolio;  

b. een presentiegeld en een vergoeding van reis- en verblijfskosten voor het afnemen van het eindgesprek alsmede een reistijdvergoeding.     
4.  Een tweede, daartoe op grond van artikel 16 van de Verordening op de praktijkstage aangewezen beoordelaar, heeft geen recht op de in het derde lid genoemde vergoeding indien hij op grond van het tweede lid een vergoeding ontvangt voor de werkzaamheid bedoeld in artikel 10, eerste lid, van de Verordening op de praktijkstage.   
5.  De hoogte van de vergoedingen, bedoeld in het eerste, tweede en derde lid, wordt jaarlijks vastgesteld door de ledenvergadering.   

### Artikel  4  

1.  Declaraties voor vergoedingen als bedoeld in de artikelen 1, 2, 3, 3A en 3B moeten uiterlijk binnen één maand na afloop van het kwartaal waarin deze kosten zijn gemaakt bij het bureau van de NOvAA worden ingediend.   
2.  Het bestuur kan verlangen dat aan hem bewijsstukken worden overlegd waaruit de juistheid van de ingediende declaratie blijkt.   
3.  Door anderen voor hetzelfde doel en/of dezelfde activiteiten uitgekeerde kostenvergoedingen kunnen in mindering worden gebracht op de vergoedingen die de NOvAA in het kader van deze regeling uitkeert.   

### Artikel  5  

1.  Deze verordening treedt in werking op 1 januari 2007.   
2.  Deze verordening wordt aangehaald als: Verordening op de kostenvergoedingen.   
