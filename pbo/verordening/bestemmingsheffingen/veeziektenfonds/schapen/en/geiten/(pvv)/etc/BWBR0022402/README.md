<meta http-equiv='Content-Type' content='text/html; charset=utf-8' />

##Verordening van het Productschap Vee en Vlees van 26 oktober 2005, houdende de vaststelling van bestemmingsheffingen op schapen en geiten ten behoeve van het Veeziektenfonds PVV voor het jaar 2006 (Verordening bestemmingsheffingen Veeziektenfonds schapen en geiten (PVV) 2006)

Het bestuur van het Productschap Vee en Vlees;  
Gelet op [artikel 126 van de Wet op de bedrijfsorganisatie](../../../../../../../../../../wet/wet/op/de/bedrijfsorganisatie/BWBR0002058/README.md) en [artikelen 10](../../../../../../../../../../AMvB/instellingsbesluit/productschap/vee/en/vlees/BWBR0016491/README.md) en [12 van het Instellingsbesluit Productschap Vee en Vlees](../../../../../../../../../../AMvB/instellingsbesluit/productschap/vee/en/vlees/BWBR0016491/README.md);

Gezien de [Verordening algemene bepalingen heffingen (PVV) 2005](../../../../../../../../../../pbo/verordening/algemene/bepalingen/heffingen/(pvv)/2005/BWBR0017340/README.md);
Besluit:    

### Artikel  1  

Deze verordening neemt de begripsbepalingen over van de [Verordening algemene bepalingen heffingen (PVV) 2005](../../../../../../../../../../pbo/verordening/algemene/bepalingen/heffingen/(pvv)/2005/BWBR0017340/README.md) en verstaat voorts onder:  

| --- | --- | --- |
|:---|:---|:---|
| a.  | ondernemer  | de natuurlijke of rechtspersoon die een onderneming drijft waarvoor het productschap is ingesteld en aan wie een uniek bedrijfsnummer is toegewezen;  |
| b.  | UBN  | uniek bedrijfsnummer als bedoeld in [artikel 3, tweede lid, van de Regeling identificatie en registratie dieren 2003](../../../../../../../../../../ministeriele-regeling/regeling/identificatie/en/registratie/van/dieren/BWBR0014538/README.md);  |
| c.  | standaardbedrijfseenheid  | productie omvang van een onderneming uitgedrukt in de gestandaardiseerde netto toegevoegde waarde per diersoort;  |
| d.  | geit  | geit, huisdier, ongeacht leeftijd of gewicht;  |
| e.  | Veeziektenfonds PVV  | het fonds als bedoeld in [artikel 1 van de Verordening Veeziektenfonds PVV 2000](../../../../../../../../../../pbo/verordening/veeziektenfonds/pvv/2000/BWBR0010945/README.md).  |

### Artikel  2  

1.  De ondernemer aan wie in het jaar 2004 een aantal standaardbedrijfseenheden groter dan 1,25 wordt toegerekend ter zake van het houden van schapen, is een vaste heffing ten bedrage van € 192,– per UBN verschuldigd ten behoeve van het Veeziektenfonds PVV.   
2.  De ondernemer aan wie in het jaar 2004 een aantal standaardbedrijfseenheden groter dan 1,25 wordt toegerekend ter zake van het houden van geiten, is een vaste heffing ten bedrage van € 168,– per UBN verschuldigd ten behoeve van het Veeziektenfonds PVV.   
3.  De ondernemer aan wie in het jaar 2004 een aantal standaardbedrijfseenheden ter zake van het houden van zowel schapen als geiten wordt toegerekend groter dan 1,25, is slechts een vaste heffing verschuldigd op basis van het eerste lid.   

### Artikel  3  

De ondernemer aan wie in het jaar 2004 een aantal standaardbedrijfseenheden groter dan 1,25 wordt toegerekend ter zake van het houden van schapen, onderscheidenlijk geiten, is een heffing ten behoeve van het Veeziektenfonds PVV verschuldigd over het aantal door hem op 1 november 2004 gehouden schapen en geiten ten bedrage van € 1,98 per schaap en € 1,68 per geit.  

### Artikel  4  

Voor de toepassing van deze verordening geldt het bepaalde bij of krachtens de [Verordening algemene bepalingen heffingen (PVV) 2005](../../../../../../../../../../pbo/verordening/algemene/bepalingen/heffingen/(pvv)/2005/BWBR0017340/README.md).  

### Artikel  5  

1.  Deze verordening wordt aangehaald als: Verordening bestemmingsheffingen Veeziektenfonds schapen en geiten (PVV) 2006.   
2.  Deze verordening treedt in werking met ingang van 1 januari 2006. Indien het Verordeningenblad Bedrijfsorganisatie waarin deze verordening wordt geplaatst, wordt uitgegeven na 1 januari 2006, dan treedt zij in werking op de tweede dag na publicatie en werkt zij terug tot en met 1 januari 2006.   

Zoetermeer 
26 oktober 2005   

J.J. Ramekers  
voorzitter  

S.B.M. Jongerius  
secretaris   Goedgekeurd door de Bestuurskamer van de Sociaal-Economische Raad bij besluit van 18 juli 2007 en door de Minister van Landbouw, Natuur en Voedselkwaliteit bij beschikking van 27 juni 2007, nr. TRCJZ/2005/3320.    
