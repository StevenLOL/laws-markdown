<meta http-equiv='Content-Type' content='text/html; charset=utf-8' />

##Verordening van het Productschap Vee en Vlees van 12 december 2012, houdende de vaststelling van bestemmingsheffingen op schapen en geiten ten behoeve van het Veeziektenfonds PVV voor het jaar 2013 (Verordening bestemmingsheffingen veeziektenfonds schapen en geiten (PVV) 2013)

Het bestuur van het Productschap Vee en Vlees;  
Gelet op de artikelen 95 en 126 van de Wet op de bedrijfsorganisatie en artikel 12 van het Instellingsbesluit Productschap Vee en Vlees;

Gezien de Verordening algemene bepalingen heffingen (PVV) 2005;
Besluit:    

###Artikel 1 
Materieel uitgewerkt per 01-01-2014 

1. Deze verordening neemt de begripsbepalingen over van de Verordening algemene bepalingen heffingen (PVV) 2005. In afwijking hiervan wordt verstaan onder: 

| --- | --- | --- |
|:---|:---|:---|
|a. ondernemer |: |de natuurlijke of rechtspersoon die een onderneming drijft waarvoor het productschap is ingesteld en aan wie tenminste een uniek bedrijfsnummer is toegewezen als bedoeld in artikel 3, eerste lid, van de Regeling identificatie en registratie dieren (Stcrt. 2002, 248); |
|b. schaap |: |dier dat behoort tot de familie der Bovidae en het geslacht Ovis; |
|c. geit |: |geslacht Capra. |

2. Voorts wordt in deze verordening verstaan onder:  

| --- | --- | --- |
|:---|:---|:---|
|a. UBN |: |uniek bedrijfsnummer als bedoeld in artikel 3, eerste lid, van de Regeling identificatie en registratie dieren (Stcrt. 2002, 248);  |
|b. Veeziektenfonds PVV |: |het fonds als bedoeld in artikel 2, eerste lid, van de Verordening Veeziektenfonds (PVV) 2012; |
|c. peildata |: |1 november 2012, 1 februari 2013, 1 mei 2013 en 1 augustus 2013; |
|d. erkend verzamelcentrum |: |een door de minister overeenkomstig artikel 21, vierde lid, van de Regeling preventie, bestrijding en monitoring van besmettelijke dierziekten en zoönosen en TSE's (Stcrt. 2005, 120), erkend verzamelcentrum;  |
|e. erkende slachterij |: |een door de Voedsel en Waren Autoriteit erkende slachterij, overeenkomstig het bepaalde in artikel 4, tweede en derde lid, van Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften van levensmiddelen van dierlijke oorsprong (PB L 139).  |

###Artikel 2 
Materieel uitgewerkt per 01-01-2014 

1. De ondernemer is ten behoeve van het Veeziektenfonds PVV over het jaar 2013 een vaste heffing van € 25,- verschuldigd, voor zover de ondernemer op de peildata gemiddeld meer dan 25 schapen of meer dan 25 geiten houdt. 
2. De ondernemer die op de peildata gemiddeld meer dan 25 schapen én meer dan 25 geiten houdt, is slechts éénmaal de vaste heffing als bedoeld in het eerste lid verschuldigd.

###Artikel 3 
Materieel uitgewerkt per 01-01-2014 

1. De ondernemer is ten behoeve van het Veeziektenfonds PVV over het jaar 2013 een variabele heffing verschuldigd van € 0,67 per schaap, over het door hem op de peildata gehouden gemiddelde aantal schapen, voor zover de ondernemer op de peildata gemiddeld meer dan 25 schapen houdt. 
2. De ondernemer is ten behoeve van het Veeziektenfonds PVV over het jaar 2013 een variabele heffing verschuldigd van € 0,67 per geit, over het door hem op de peildata gehouden gemiddelde aantal geiten, voor zover de ondernemer op de peildata gemiddeld meer dan 25 geiten houdt. 

###Artikel 4 
Materieel uitgewerkt per 01-01-2014 

1. De heffing als bedoeld in de artikelen 2 en 3, is door de ondernemer verschuldigd per aan hem toegewezen UBN. 
2. Het bepaalde in de artikelen 2 en 3 is niet van toepassing op de ondernemer aan wie een UBN is toegewezen ter zake van een erkend verzamelcentrum en evenmin op de ondernemer die een erkende slachterij drijft.

###Artikel 5 
Materieel uitgewerkt per 01-01-2014 

Voor de toepassing van deze verordening geldt het bepaalde bij of krachtens de Verordening algemene bepalingen heffingen (PVV) 2005. 

###Artikel 6 
Materieel uitgewerkt per 01-01-2014 

1. Deze verordening wordt aangehaald als: Verordening bestemmingsheffingen veeziektenfonds schapen en geiten (PVV) 2013.  
2. Deze verordening treedt in werking met ingang van 1 januari 2013. Indien het Verordeningenblad Bedrijfsorganisatie waarin deze verordening wordt geplaatst, wordt uitgegeven na 1 januari 2013, dan treedt zij in werking op de tweede dag na publicatie en werkt zij terug tot en met 1 januari 2013. 

Zoetermeer 
12 december 2012   

S.W.A. Lak  
voorzitter 
B.M. Dellaert  
secretaris    
