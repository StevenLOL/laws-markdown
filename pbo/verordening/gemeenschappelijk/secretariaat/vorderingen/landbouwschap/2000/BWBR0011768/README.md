<meta http-equiv='Content-Type' content='text/html; charset=utf-8' />

##Verordening gemeenschappelijk secretariaat vorderingen landbouwschap 2000

De besturen van het Hoofdproductschap Akkerbouw, in zijn vergadering van 9 november 2000, het Productschap Tuinbouw, in zijn vergadering van 14 november 2000, het Productschap Pluimvee en Eieren, in zijn vergadering van 16 november 2000 het Productschap Vee en Vlees, in zijn vergadering van 8 november 2000, het Productschap Zuivel, in zijn vergadering van 15 november 2000, hebben,  
gelet op de [artikelen 109 t/m 114 van de Wet op de bedrijfsorganisatie](../../../../../../../../wet/wet/op/de/bedrijfsorganisatie/BWBR0002058/README.md) en op de [Verordening aanwijzing productschappen](../../../../../../../../pbo/verordening/aanwijzing/productschappen/BWBR0011636/README.md) van de Sociaal-Economische Raad, de volgende verordening vastgesteld.

### Artikel  1  

####Begripsbepaling

In deze verordening wordt verstaan onder:  

| --- | --- | --- |
|:---|:---|:---|
| a.  | wet  |  [Wet op de bedrijfsorganisatie](../../../../../../../../wet/wet/op/de/bedrijfsorganisatie/BWBR0002058/README.md)   |
| b.  | instellende productschappen  | het Hoofdproductschap Akkerbouw, het Productschap Tuinbouw, het Productschap Pluimvee en Eieren, het Productschap Vee en Vlees en het Productschap Zuivel  |
| c.  | bestuur  | bestuur van het Gemeenschappelijk secretariaat vorderingen Landbouwschap  |

### Artikel  2  

####De voorziening

1.  Er is een rechtspersoonlijkheid bezittend lichaam, genaamd ‘Gemeenschappelijk secretariaat vorderingen Landbouwschap’ hierna te noemen: gemeenschappelijk secretariaat.   
2.  Het gemeenschappelijk secretariaat heeft een bestuur, een voorzitter en een of meer secretarissen.   

### Artikel  3  

####De taak

Het gemeenschappelijk secretariaat verricht uit hoofde van de Verordening aanwijzing productschappen van de Sociaal-Economische Raad ten behoeve van de instellende productschappen alle uitvoerende werkzaamheden ter zake van de invordering van de aan het Landbouwschap ten tijde van zijn formele beëindiging nog verschuldigde geldschulden met inbegrip van de daarmee samenhangende rechtsvorderingen.  

### Artikel  4  

####Het bestuur

1.  Het bestuur bestaat uit tien leden, te weten vijf leden afkomstig van ondernemersorganisaties uit de primaire sector en vijf leden afkomstig van werknemersorganisaties, te benoemen uit het midden van de respectieve besturen van: 

a. het Hoofdproductschap Akkerbouw, één lid uit elke categorie,  

b. het Productschap Tuinbouw, één lid uit elke categorie,  

c. het Productschap Pluimvee en Eieren, één lid uit elke categorie,  

d. het Productschap Vee en Vlees, één lid uit elke categorie,  

e. het Productschap Zuivel, één lid uit elke categorie,   Voor elk lid wordt tevens een plaatsvervangend lid benoemd. Alle leden zijn telkenmale herbenoembaar voor een volgende zittingsperiode.   
2.  Het bestuur vergadert indien de voorzitter zulks in verband met de uitvoering van de taak van het gemeenschappelijk secretariaat nodig acht, dan wel indien tenminste twee leden het verlangen daartoe aan de voorzitter hebben kenbaar gemaakt, doch ten minste twee keer per jaar.   
3.  Een secretaris heeft in de vergaderingen van het bestuur een raadgevende stem.   
4.  Jaarlijks brengt het bestuur vóór 1 juli verslag uit omtrent de werkzaamheden van het gemeenschappelijk secretariaat in het voorafgaande kalenderjaar. Dit verslag wordt toegezonden aan de besturen van de instellende productschappen alsmede aan de Sociaal-Economische Raad.   
5.  Het bepaalde in de [artikelen 20](../../../../../../../../wet/wet/op/de/bedrijfsorganisatie/BWBR0002058/README.md), [22](../../../../../../../../wet/wet/op/de/bedrijfsorganisatie/BWBR0002058/README.md), [24](../../../../../../../../wet/wet/op/de/bedrijfsorganisatie/BWBR0002058/README.md), [25](../../../../../../../../wet/wet/op/de/bedrijfsorganisatie/BWBR0002058/README.md) en [89, tweede lid, van de wet](../../../../../../../../wet/wet/op/de/bedrijfsorganisatie/BWBR0002058/README.md) is op het bestuur van overeenkomstige toepassing.   
6.  De zittingsperiode van het bestuur bestrijkt een periode van twee jaar. De leden van het bestuur worden voor de eerste maal benoemd voor een periode eindigende op 31 december 2001.   

### Artikel  5  

####Voorzitter

1.  Het bestuur benoemt uit zijn midden een voorzitter. Is het bestuur voor de eerste maal in vergadering bijeen, dan treedt zolang de voorzitter niet is benoemd, het oudste bestuurslid in leeftijd als voorzitter op.   
2.  De voorzitter vertegenwoordigt het gemeenschappelijk secretariaat in en buiten rechte.   

### Artikel  6  

####Vergoedingen

Op de leden en plaatsvervangende leden van het bestuur is de Verordening vacatiegeld en reis- en verblijfkosten Akk 1983 van het Hoofdproductschap Akkerbouw van overeenkomstige toepassing  

### Artikel  7  

####Inrichting

1.  Het secretariaat van het gemeenschappelijk secretariaat is gevestigd bij het secretariaat van het Hoofdproductschap Akkerbouw.   
2.  Het gemeenschappelijk secretariaat heeft geen personeel in dienst. Het benodigd personeel wordt voor rekening van het gemeenschappelijk secretariaat ter beschikking gesteld door het Hoofdproductschap Akkerbouw.   

### Artikel  8  

####Werkwijze

Het secretariaat verricht alle rechtshandelingen die noodzakelijk zijn om de verschuldigde geldsommen bedoeld in artikel 3 te kunnen innen.  

### Artikel  9  

####Geldmiddelen

1.  Het bestuur beheert de inkomsten en uitgaven van het gemeenschappelijk secretariaat.   
2.  Het bestuur stelt jaarlijks een begroting vast van inkomsten en uitgaven ten aanzien van huishoudelijke kosten van het gemeenschappelijk secretariaat. De vastgestelde begroting wordt jaarlijks vóór 15 november ter goedkeuring aangeboden aan de Sociaal-Economische Raad en wordt tegelijkertijd ter kennisneming aangeboden aan de besturen van de instellende productschappen.   
3.  Het bestuur stelt na afloop van ieder kalenderjaar binnen zes maanden een rekening vast van de inkomsten en uitgaven ten aanzien van huishoudelijke kosten van het gemeenschappelijk secretariaat. De rekening wordt ter instemming naar de Sociaal- Economische Raad gezonden en wordt tegelijkertijd ter kennisneming aan de besturen van de instellende productschappen gezonden.   
4.  De geïnde bedragen als gevolg van de invordering van geldschulden, bedoeld in artikel 3, worden op kwartaalbasis overgedragen aan de Sociaal-Economische Raad.   
5.  De kosten van de invorderingen van de geldschulden, bedoeld in artikel 3, worden op kwartaalbasis gedeclareerd bij de Sociaal-Economische Raad.   

### Artikel  10  

####Opheffing

Het gemeenschappelijk secretariaat kan door de instellende productschappen worden opgeheven wanneer naar het oordeel van het bestuur redelijkerwijs geen substantiële geldsommen meer kunnen worden geïnd.  

### Artikel  11  

####Slotbepalingen

Deze verordening treedt in werking op het tijdstip waarop de Verordening aanwijzing productschappen van de Sociaal-Economische Raad in werking treedt. Indien de Nederlandse Staatscourant waarin deze verordening wordt geplaatst, wordt uitgegeven na het in de eerste volzin bedoelde tijdstip, treedt zij in werking met ingang van de tweede dag na de dagtekening van de Nederlandse Staatscourant waarin zij wordt geplaatst en werkt terug tot en met het in de eerste volzin bedoelde tijdstip. Deze verordening wordt eveneens geplaatst in het Verordeningenblad Bedrijfsorganisatie.  

### Artikel  12  

Deze verordening wordt aangehaald als: Verordening gemeenschappelijk secretariaat vorderingen Landbouwschap 2000.  

HOOFDPRODUCTSCHAP AKKERBOUW  

voor het bestuur, 
drs. J.H.M. Kienhuis  
voorzitter  

mr. R.J.M. ten Berge  
secretaris  

PRODUCTSCHAP TUINBOUW  

voor het bestuur, 
J. van der Veen  
voorzitter  

drs. M. van ‘t Riet  
secretaris  

PRODUCTSCHAP PLUIMVEE EN EIEREN  

voor het bestuur, 
ir. R.J. Tazelaar  
voorzitter  

drs. S.B.M. Jongerius  
secretaris  

PRODUCTSCHAP VEE EN VLEES  

voor het bestuur, 
ir. R.J. Tazelaar  
voorzitter  

drs. S.B.M. Jongerius  
secretaris  

PRODUCTSCHAP ZUIVEL  

voor het bestuur, 
ir. G. van den Berg  
voorzitter  

dr. ir. F. Beekman  
secretaris    Goedgekeurd door de Bestuurskamer van de Sociaal-Economische Raad bij besluit van 22 februari 2001 en door de minister van Sociale Zaken en Werkgelegenheid, mede namens de minister van Landbouw, Natuurbeheer en Visserij, bij beschikking van 6 april 2001, nr. AV/A&M/2001/19524.    
