<meta http-equiv='Content-Type' content='text/html; charset=utf-8' />

##Regeling betreffende de loodsdienst voor en op de Westerschelde en op het Kanaal van Terneuzen

####Regeling betreffende de loodsdienst voor en op de Westerschelde en op het Kanaal van Terneuzen

(Regeling loodsdienst 1966)  

De Directeur-generaal van het Zeewezen en van de Binnenvaart te Brussel en de Directeur-generaal van het Loodswezen, enz. te 's-Gravenhage, behoorlijk gemachtigd door hun wederzijdse regeringen, zijn, om redenen van doelmatigheid, de navolgende regeling overeengekomen voor de toepassing van het reglement betreffende het loodswezen en het gemeenschappelijk toezicht op de Schelde, vastgesteld bij de Belgisch-Nederlandse overeenkomst van 20 mei 1843 ter uitvoering van de artikelen 9 en 10 van het traktaat van 19 april 1839 en van het hoofdstuk II, afdelingen 1, 2, 3 en 4 van het traktaat van 5 november 1842, en gewijzigd, wat de titel betreft, door de Belgisch-Nederlandse overeenkomst van 24 oktober 1957 betreffende het loodswezen op het kanaal van Terneuzen en, wat de bepalingen betreft, door de Belgisch-Nederlandse overeenkomst van dezelfde datum betreffende het loodswezen en het gemeenschappelijk toezicht op de Schelde:    

### Artikel  1  

Het loodsen van schepen vallende onder de toepassing van het voornoemd reglement, wordt op zodanige wijze verdeeld tussen de Belgische en Nederlandse loodsdiensten, dat van het totaal der loodsprestaties 72½ % aan Belgische loodsen en 27½ % aan Nederlandse loodsen worden toebedeeld.  

### Artikel  2  

Van de totale opbrengst der loodsgelden en loodsvergoedingen, voortkomende van de onder vorig artikel bedoelde loodsprestaties, komt 72½ % toe aan België en 27½ % aan Nederland. De wijze en de tijdstippen waarop de verrekening dezer gelden en vergoedingen zal plaatsvinden, worden door de Permanente Commissarissen van Toezicht op de Scheldevaart geregeld.  

### Artikel  3  

a).  Het Belgische loodswezen bezet de kruispost vóór de Wielingen en het Scheur en is belast met het overgeven en het afhalen van loodsen ten behoeve van de langs deze vaargeulen binnenkomende of uitgaande scheepvaart.   
b).  Het Nederlandse loodswezen bezet de kruispost vóór het Oostgat en de Deurloo en is belast met het overgeven en het afhalen van loodsen ten behoeve van de langs deze vaargeulen binnenkomende of uitgaande scheepvaart.   

### Artikel  4  

a).  De Permanente Commissarissen van toezicht op de Scheldevaart treffen een aanvullende regeling met het doel de in artikel 1 vastgestelde verdeling zo goed als mogelijk te doen bereiken op elk der bestaande loodstrajecten, te weten: 

rede Vlissingen — zee en omgekeerd,  

rede Vlissingen — Belgische Scheldehaven en omgekeerd,  

rede Vlissingen — Belgische haven aan het kanaal van Terneuzen en omgekeerd.     
b).  Deze aanvullende regeling zal telkenmale worden aangepast indien door de Permanente Commissarissen van toezicht op de Scheldevaart geoordeeld wordt dat daartoe noodzaak bestaat voor het bereiken in de praktijk van het doel gesteld onder punt a).   

### Artikel  5  

a).  Schepen, welke zich van een Belgische haven aan de Schelde rechtstreeks begeven naar het Belgische deel van het kanaal van Terneuzen of omgekeerd, worden geacht onder het in artikel 1 bedoelde reglement te vallen.   
b).  Het aandoen van een Nederlandse haven zonder aldaar passagiers of lading te ontschepen of in te schepen, brengt geen wijzigingen in de regeling omtrent het loodsen.   

### Artikel  6  

a).  Voor de toepassing van artikel 1 worden de hiernavermelde loodsreizen als hele prestaties aangerekend: 

zee — rede Vlissingen of omgekeerd,  

rede Vlissingen — Antwerpen of omgekeerd,  

rede Vlissingen — Belgisch gedeelte van het kanaal van Terneuzen of omgekeerd,  

Antwerpen — Belgisch gedeelte van het kanaal van Terneuzen of omgekeerd.     
b).  Voor de toepassing van hetzelfde artikel worden de hiernavermelde loodsreizen als halve prestaties aangerekend: 

rede Vlissingen — Terneuzen of omgekeerd,  

Antwerpen — Terneuzen of omgekeerd,  

Terneuzen — Belgisch gedeelte van het kanaal van Terneuzen of omgekeerd.     

### Artikel  7  

Een reis zonder loods levert geen prestatie op. Wanneer dergelijke reis op grond van artikel 35 van het in artikel 1 bedoelde reglement tot betaling van loodsgeld aanleiding geeft, komt deze ontvangst in de totale opbrengst der loodsgelden en -vergoedingen bedoeld in artikel 2.  

### Artikel  8  

Indien een onder de toepassing van de Nederlandse loodswet vallend schip uit zee binnenkomt met een Belgische loods, geldt deze reis niet als een prestatie voor België in de zin als bepaald in artikel 1 van deze Regeling. Het betrokken schip is aan de Belgische loodsdienst een bedrag schuldig overeenkomende met de volgens het in artikel 1 bedoelde reglement verschuldigde loodsgelden en -vergoedingen. Dit bedrag vormt geen onderdeel van de totale opbrengst der loodsgelden en -vergoedingen als bedoeld in artikel 2. Voor de verdere loodsreizen vanaf de rede van Vlissingen valt het schip onder de Nederlandse loodsdienst.  

### Artikel  9  

Wanneer één der toegangen tot de Westerschelde in betekenis noemenswaardig achteruit mocht gaan door verzanding of om andere redenen of wanneer door de vorming van een nieuwe toegang de bestaande toestand zich zou wijzigen, heeft de belanghebbende partij het recht onverwijld wijziging te verkrijgen van de regeling vervat in de voorgaande artikelen, opdat op de meest praktische wijze de in artikel 1 vastgestelde verdeling gehandhaafd blijve.  

### Artikel  10  

Deze regeling wordt aangegaan voor onbepaalde tijd. Zij zal ingaan op 1 juli 1966. Met goedvinden van beide partijen kan zij te allen tijde worden gewijzigd of aangevuld. Wenst één der partijen haar te doen eindigen, dan zal die partij daarvan tenminste 2 jaar te voren aan de andere partij moeten kennis geven.  

### Artikel  11  

De tussen partijen op 5 juli 1950 getroffen regeling vervalt op de datum, van inwerkingtreding van deze regeling.  

Opgemaakt te Vlissingen de negentiende april negentienhonderd en zesenzestig, in twee exemplaren in de Franse taal en in de Nederlandse taal, zijnde beide teksten gelijkelijk authentiek. (w.g.) G. BERTRAND (w.g.) J. F. DRIJFHOUT VAN HOOFF  

