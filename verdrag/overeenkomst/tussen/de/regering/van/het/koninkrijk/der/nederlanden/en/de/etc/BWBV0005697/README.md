<meta http-equiv='Content-Type' content='text/html; charset=utf-8' />

##Overeenkomst tussen de Regering van het Koninkrijk der Nederlanden en de Keizerlijke Regering van Iran betreffende commerciële luchtdiensten tussen en via hun onderscheidenlijke grondgebieden

####OVEREENKOMST tussen de Regering van het Koninkrijk der Nederlanden en de Keizerlijke Regering van Iran betreffende commerciële luchtdiensten tussen en via hun onderscheidenlijke grondgebieden

Hare Majesteit de Koningin der Nederlanden en Zijne Keizerlijke Majesteit de Shahanshah van Iran gelijkelijk wensende een overeenkomst te sluiten inzake de instelling en exploitatie van commerciële luchtdiensten tussen en via hun onderscheidenlijke grondgebieden, hebben dienovereenkomstig daartoe als volgt hun gevolmachtigden benoemd: Hare Majesteit de Koningin der Nederlanden Zijne Excellentie de heer W. P. Montijn, Hoogstderzelver Buitengewoon Gezant en Gevolmachtigd Minister Zijne Keizerlijke Majesteit de Shahanshah van Iran Zijne Excellentie de heer Ali Asghar Hekmat, Minister van Buitenlandse Zaken welke, hun volmachten getoond en uitgewisseld en in goede vorm bevonden hebbende, de volgende artikelen zijn overeengekomen: PREAMBULE Met betrekking tot deze overeenkomst zal, tenzij uit de inhoud anders zou blijken: 

a) De uitdrukking „luchtvaartautoriteiten” betekenen in het geval van Iran het Directoraat-Generaal van de Burgerlijke Luchtvaart, en enig persoon of lichaam, gemachtigd tot het uitoefenen van de ambtsbevoegdheden, welke thans worden uitgeoefend door genoemd Directoraat-Generaal of tot gelijksoortige ambtsbevoegdheden en in het geval van Nederland de Directeur-Generaal van de Rijksluchtvaartdienst en enig persoon of lichaam, gemachtigd tot het uitoefenen van de ambtsbevoegdheden, welke thans worden uitgeoefend door genoemde Directeur-Generaal of tot gelijksoortige ambtsbevoegdheden.  

b) De uitdrukking „Verdrag” betekenen het Verdrag inzake de internationale burgerlijke luchtvaart, voor ondertekening geopend te Chicago op de zevende dag van December negentienhonderd vier en veertig.  

c) De uitdrukking „grondgebied”, „luchtdienst”, „internationale luchtdienst”, „luchtvaartmaatschappij” en „landing anders dan voor verkeersdoeleinden” dezelfde betekenis hebben als onderscheidenlijk daaraan toegekend in artikel 2 en 96 van het Verdrag;  

d) De „vervoerscapaciteit” met betrekking tot een vliegtuig betekent de nuttige belading van het vliegtuig die beschikbaar is op een route of een gedeelte van een route en „vervoerscapaciteit” met betrekking tot een overeengekomen dienst betekent de vervoerscapaciteit van het op deze dienst gebruikte vliegtuig en vermenigvuldigd met de frequentie waarmede zodanige vliegtuigen gedurende een bepaalde periode en op een bepaalde route of gedeelte van een route vliegen.      

### Artikel  1  

Met inachtneming van de bepalingen van deze overeenkomst verleent elk der Overeenkomstsluitende Partijen aan de luchtvaartmaatschappij of luchtvaartmaatschappijen aangewezen door de andere Overeenkomstsluitende Partij, het recht om tijdens de exploitatie van de overeengekomen diensten hun vliegtuigen te doen vliegen over zijn grondgebied, alsook het recht om binnen dat grondgebied op punten, opgesomd in de aangehechte Tabel, te landen anders dan voor verkeersdoeleinden, alsmede tot het opnemen en afzetten van internationaal verkeer, bestaande uit passagiers, vracht en post.  

### Artikel  2  

a).  Elke Overeenkomstsluitende Partij zal met het oog op de exploitatie krachtens deze overeenkomst van diensten op de routes, opgesomd in de bijgevoegde Tabel, de andere Overeenkomstsluitende Partij schriftelijk een of meer van zijn luchtvaartmaatschappijen aanwijzen. Na ontvangst van de aanwijzing zal de andere Overeenkomstsluitende Partij, behoudens de bepalingen van artikel 3 van deze overeenkomst, onverwijld aan de aangewezen luchtvaartmaatschappij of luchtvaartmaatschappijen de passende exploitatievergunning verlenen, met dien verstande dat zij, wanneer zulks verlangd wordt, ten genoegen van de bevoegde luchtvaartautoriteiten van de Partij, welke de rechten verleent, aantonen in staat te zijn de bepalingen na te komen, welke worden gesteld op grond van de wetten en voorschriften van dat land voor de exploitatie van zijn commerciële luchtvaartmaatschappijen. Op ieder willekeurig tijdstip daarvan kan een luchtvaartmaatschappij, die op zodanige wijze is aangewezen en waaraan op zodanige wijze vergunning is verleend, de exploitatie van de overeengekomen diensten beginnen.   
b).  Voorts wordt bepaald, dat in gebieden waar vijandelijkheden plaats hebben of die militair bezet zijn, of in gebieden die daarbij betrokken zijn, de exploitatie van zodanige diensten onderworpen zal zijn aan de goedkeuring van de bevoegde militaire autoriteiten.   

### Artikel  3  

a).  Elke Overeenkomstsluitende Partij zal het recht hebben het verlenen van de rechten, opgesomd in artikel 1 van deze overeenkomst, aan een luchtvaartmaatschappij of aan luchtvaartmaatschappijen te weigeren of de verleende rechten te onthouden of in te trekken dan wel zodanige voorwaarden ten aanzien van de uitoefening van die rechten door een luchtvaartmaatschappij of luchtvaartmaatschappijen op te leggen, als hij noodzakelijk acht, in elk geval dat niet te zijner genoegen is gebleken, dat het overwegende eigendomsrecht en de daadwerkelijke leiding van die luchtvaartmaatschappij of luchtvaartmaatschappijen berusten bij de Overeenkomstsluitende Partij, welke de luchtvaartmaatschappij of luchtvaartmaatschappijen aanwijst, dan wel bij diens onderdanen.   
b).  Elke Overeenkomstsluitende Partij zal tevens het recht hebben de uitoefening door een aangewezen luchtvaartmaatschappij of door aangewezen luchtvaartmaatschappijen van de rechten, verleend bij artikel 1 van deze overeenkomst, te schorsen dan wel ten aanzien van de uitoefening door een luchtvaartmaatschappij of door luchtvaartmaatschappijen van die rechten zodanige voorwaarden te stellen als hij noodzakelijk acht in elk geval dat bedoelde luchtvaartmaatschappij of luchtvaartmaatschappijen in gebreke blijft of blijven de bepalingen van de artikelen 11 en 13 van het verdrag in hun huidige vorm, of de voorwaarden, gesteld in deze overeenkomst, na te komen. Zulk een eenzijdige actie zal echter niet plaats hebben voordat van het voornemen daartoe aan de andere Overeenkomstsluitende Partij mededeling is gedaan en overleg tussen de luchtvaartautoriteiten van beide Overeenkomstsluitende Partijen binnen een termijn van 28 dagen van de datum van ontvangst van bedoelde mededeling door de andere Overeenkomstsluitende Partij af niet tot wederzijdse overeenstemming heeft geleid.   

### Artikel  4  

Niets in de bepalingen van deze overeenkomst zal worden uitgelegd of beschouwd enige en uitsluitende rechten te verlenen aan de andere Overeenkomstsluitende Partij of aan zijn luchtvaartmaatschappijen, dan wel als de luchtvaartmaatschappijen van enig ander land uit te sluiten of ongunstiger te behandelen.  

### Artikel  5  

Niets in de bepalingen van deze overeenkomst zal worden uitgelegd of beschouwd aan de luchtvaartmaatschappij, aangewezen door een van de Overeenkomstsluitende Partijen, het recht te verlenen binnen het grondgebied van de andere Overeenkomstsluitende Partij passagiers, vracht of post, welke worden vervoerd tegen een vergoeding of betaling en bestemd zijn voor een ander punt binnen hetzelfde grondgebied, op te nemen.  

### Artikel  6  

Aan de aangewezen luchtvaartmaatschappij of luchtvaartmaatschappijen van elk der Overeenkomstsluitende Partijen zal een eerlijke en gelijke gelegenheid worden gegeven om op de opgesomde routes tussen en via hun onderscheidenlijke grondgebieden de overeengekomen diensten te onderhouden. Bij de exploitatie van de overeengekomen diensten moeten de aangewezen luchtvaartmaatschappijen van elk der Overeenkomstsluitende Partijen de belangen van de luchtvaartmaatschappij of luchtvaartmaatschappijen van de andere Overeenkomstsluitende Partij in acht nemen, opdat de diensten, welke laatstbedoelde partij op het geheel of een gedeelte van dezelfde route verschaft, niet onredelijk worden getroffen.  

### Artikel  7  

a) De overeenkomstig de artikelen 1 en 2 vastgestelde diensten hebben als eerste doel voldoende vervoerscapaciteit te verschaffen tegen een redelijke beladingsgraad die alleszins voldoet aan de geldende en redelijkerwijze te verwachten vraag naar vervoer van passagiers, vracht en post tussen de grondgebieden van de Overeenkomstsluitende Partijen die de luchtvaartmaatschappijen aanwijzen. <sup> 1)  [Red: In de Nederlandse antwoordnota van 13 maart 1968 komt het woord „voldoende” niet voor.]  </sup>  

b) De commerciële aspecten van de overeengekomen diensten zullen het onderwerp vormen van een afzonderlijke overeenkomst tussen de aangewezen luchtvaartmaatschappijen van de twee Overeenkomstsluitende Partijen; deze overeenkomst zal ter goedkeuring worden voorgelegd aan de luchtvaartautoriteiten van de Overeenkomstsluitende Partijen.   Een zodanige commerciële overeenkomst zal betrekking hebben op de aangelegenheden genoemd in lid a) hierboven, alsmede op aangelegenheden verband houdende met commerciële samenwerking, waaronder vervoer naar en van derde landen.  

### Artikel  8  

De tarieven welke zullen worden geheven op elk van de overeengekomen diensten zullen worden vastgesteld op een redelijk peil, waarbij behoorlijk rekening zal worden gehouden met alle terzake dienende factoren, daarbij inbegrepen de kosten van economische exploitatie, redelijke winst, verschillen in hoedanigheid van diensten en de tarieven geheven door andere luchtvaartmaatschappijen op enig deel van de route. De tarieven ten aanzien van elke route zullen zo mogelijk worden overeengekomen door de aangewezen luchtvaartmaatschappijen in overleg met andere luchtvaartmaatschappijen, welke op dezelfde route of op enig gedeelte daarvan vliegen. Een zodanige afspraak zal waar mogelijk worden bereikt door de tarievenstellende organisatie van de Internationale Luchtvervoerders Vereniging. Aldus vastgestelde tarieven zullen ter goedkeuring aan de luchtvaartautoriteiten van de twee Overeenkomstsluitende Partijen worden voorgelegd, en zij zullen van kracht worden dertig dagen na hun ontvangst door de luchtvaartautoriteiten tenzij een der autoriteiten medegedeeld heeft deze af te keuren.  

### Artikel  9  

De artikelen 15, 24, 31, 32, 33 en 35 van het Verdrag zullen in hun huidige vorm bindend zijn voor beide Overeenkomstsluitende Partijen onderling gedurende de periode dat deze overeenkomst van kracht is, alsof zij een integrerend deel van de overeenkomst zelve uitmaken tenzij beide Overeenkomstsluitende Partijen, partij zijnde van het verdrag, enige wijziging ten opzichte van deze artikelen zullen bekrachtigen welke in overeenstemming met artikel 94 van het verdrag in werking zullen zijn getreden, in welk geval de aldus gewijzigde artikelen op gelijke wijze bindend zullen zijn voor de Overeenkomstsluitende Partijen van deze overeenkomst.  

### Artikel  10  

De luchtvaartautoriteiten van een Overeenkomstsluitende Partij zullen de luchtvaartautoriteiten van de andere Overeenkomstsluitende Partij op hun verzoek zodanige gegevens en statistieken verschaffen, als redelijk mag worden geëist met betrekking tot de frequentie en de vervoerscapaciteit van de overeengekomen luchtdiensten en met betrekking tot het verkeer dat bewerkstelligd wordt door de door haar aangewezen luchtvaartmaatschappij of luchtvaartmaatschappijen naar, uit of via het grondgebied van de andere Overeenkomstsluitende Partij, met inbegrip van gegevens betreffende het uitgangspunt en de bestemming van zodanig verkeer. Zodanige gegevens en statistieken zullen de bestaande vereisten van de Raad van de Internationale Burgerluchtvaart Organisatie niet te boven gaan.  

### Artikel  11  

a).  Indien een der Overeenkomstsluitende Partijen het wenselijk acht om de bepalingen van deze overeenkomst te wijzigen, kan zij verzoeken dat overleg gepleegd wordt tussen de bevoegde luchtvaartautoriteiten van de twee Overeenkomstsluitende Partijen; dit overleg moet beginnen binnen een termijn van zestig dagen na dagtekening van het verzoek. Wanneer de voornoemde autoriteiten wederkerig tot overeenstemming komen inzake de wijziging van deze overeenkomst, zal de genoemde wijziging van kracht worden nadat zij door een uitwisseling van nota's langs diplomatieke weg is bevestigd en zij zal zonder verwijl aan de Raad van de Internationale Burgerluchtvaart Organisatie worden medegedeeld.   
b).  Wijzigingen in de volgorde van de punten die worden aangedaan op de opgesomde luchtroutes of het overslaan van een gedeelte van de opgesomde luchtroute op een enkele of alle vluchten met uitzondering van de verandering van punten die aangedaan worden door de aangewezen luchtvaartmaatschappij of luchtvaartmaatschappijen op het grondgebied van de andere Overeenkomstsluitende Partij worden niet als wijzigingen van deze Overeenkomst beschouwd. De luchtvaartautoriteiten van elke Overeenkomstsluitende Partij mogen deswege eenzijdig deze veranderingen of weglatingen uitvoeren mits evenwel van iedere verandering of weglating onverwijld kennisgeving wordt gedaan aan de luchtvaartautoriteiten van de andere Overeenkomstsluitende Partij.   

### Artikel  12  

Voor het geval dat tussen de twee Overeenkomstsluitende Partijen een geschil ontstaat over de uitleg of de toepassing van deze overeenkomst, zullen de Overeenkomstsluitende Partijen in de eerste plaats trachten dit op te lossen door gemeenschappelijk onderhandelen. Indien deze onderhandeling geen resultaat oplevert, kunnen zij overeenkomen het geschil ter beslissing aan een scheidsgerecht, in onderlinge overeenstemming aangewezen, voor te leggen of aan een ander persoon of lichaam. Indien zij niet tot overeenstemming kunnen komen, of indien zij overeengekomen zijn het geschil naar een scheidsgerecht te verwijzen en het niet eens kunnen worden over zijn samenstelling, kan elke Overeenkomstsluitende Partij het geschil aan ieder scheidsgerecht dat bevoegd is hierover te beslissen en dat later binnen het raam van de Internationale Burgerluchtvaart Organisatie zal worden opgericht, ter beslissing voorleggen. Indien een zodanig scheidsgerecht niet beslist, dan zal het geschil aan de Raad van de Organisatie worden voorgelegd of, als die er niet is, aan het Internationale Gerechtshof. De Overeenkomstsluitende Partijen verbinden zich zich te houden aan iedere beslissing die volgens de bepalingen van dit artikel gegeven is. Indien en zolang als een Overeenkomstsluitende Partij of de aangewezen luchtvaartmaatschappij of luchtvaartmaatschappijen in gebreke blijft of blijven zich te houden aan de beslissing in overeenstemming met dit artikel gegeven, mag de andere Overeenkomstsluitende Partij elk recht dat zij krachtens deze overeenkomst gegeven heeft aan de Overeenkomstsluitende Partij, welke in gebreke is gebleven, of aan de luchtvaartmaatschappij of luchtvaartmaatschappijen, welke in gebreke is of zijn gebleven, beperken, onthouden of intrekken.  

### Artikel  13  

Indien een algemeen multilateraal luchtvaartverdrag of overeenkomst over verkeersrechten van geregelde internationale nachtdiensten van kracht wordt ten aanzien van beide Overeenkomstsluitende Partijen, zal deze overeenkomst met de bepalingen van dat verdrag of die overeenkomst in overeenstemming worden gebracht.  

### Artikel  14  

Deze overeenkomst zal worden beëindigd een jaar na de dag, waarop een Overeenkomstsluitende Partij van de andere Overeenkomstsluitende Partij een kennisgeving van opzegging heeft ontvangen, tenzij de kennisgeving vóór de afloop van de voormelde termijn in onderling overleg wordt ingetrokken. Deze kennisgeving zal tegelijkertijd worden verzonden aan de Raad van de Internationale Burgerluchtvaart Organisatie. De Overeenkomstsluitende Partij, die de kennisgeving van de opzegging van de overeenkomst ontvangt, is gehouden de ontvangst van deze kennisgeving te bevestigen. Bij gebreke van zodanige ontvangst-bevestiging wordt de kennisgeving geacht te zijn ontvangen veertien dagen na ontvangst van de kennisgeving door de Raad van de Internationale Burger luchtvaart Organisatie.  

### Artikel  15  

Deze overeenkomst en alle verbintenissen welke hiermede verband houden, zullen worden geregistreerd bij de Internationale Burgerluchtvaart Organisatie.  

### Artikel  16  

Deze overeenkomst zal van kracht worden op de datum van een uitwisseling tussen de twee Overeenkomstsluitende Partijen van nota's, welke vermelden dat deze overeenkomst door het Iraanse Parlement bekrachtigd is geworden.  

Ter oorkonde waarvan de ondergetekende gevolmachtigden, (daartoe behoorlijk gemachtigd door hunne onderscheidenlijke Regeringen), deze overeenkomst hebben ondertekend en van hunne zegels hebben voorzien. Gedaan te Teheran, de een en dertigste dag van October 1949 (1328–8–9) in drievoud in de Nederlandse, Perzische en Engelse taal waarbij de Engelse tekst als de authentieke wordt beschouwd. Voor de Regering van het Koninkrijk der Nederlanden, W. P. MONTIJN. Voor de Keizerlijke Regering van Iran, A. A. HEKMAT.  

### TABEL  

a) De aangewezen luchtvaartmaatschappij of luchtvaartmaatschappijen van het Koninkrijk der Nederlanden zullen commerciële vervoersrechten hebben op diensten vanaf punten in Nederland naar en/of via Iran (Teheran en/of Abadan) op de volgende punten: 

1. Bonn, Düsseldorf, Stuttgart, Neurenberg, München  

2. Punten in Oostenrijk, Tsjechoslowakije, Hongarije en Zuidslavië, Roemenië, Bulgarije, Griekenland, Cyprus, Luchthaven Lydda  

3. Punten in Noord-Afrika  

4. Punten in Jordanië  

5. Punten in Ceylon, Birma, Thaïland, Maleisië, Singapore, Vietnam, Indonesië, de Filippijnen, Hong-Kong, Australië, Japan; andere punten in het Verre Oosten zullen nader worden overeengekomen.    

b) De aangewezen luchtvaartmaatschappij of luchtvaartmaatschappijen van de Keizerlijke Regering van Iran zullen commerciële vervoersrechten hebben op diensten naar en/of via Nederland op de volgende punten: Punten in Iran, Libanon, Turkije, Griekenland, Italië, Oostenrijk, Zwitserland, Duitsland, Frankrijk, Nederland, het Verenigd Koninkrijk, Noord- en Zuid-Amerika.     
