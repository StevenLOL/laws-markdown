<meta http-equiv='Content-Type' content='text/html; charset=utf-8' />

##Overeenkomst inzake het onderhoud van de Rode Beek, de Grensgraaf, de vroegere Rigolbach en de Ruisscherbeek

####Overeenkomst inzake het onderhoud van de Rode Beek, de Grensgraaf, de vroegere Rigolbach en de Ruisscherbeek

Het Rodebachverband te Tüddern, verder aangeduid als „Rodebachverband”, vertegenwoordigd door de voorzitter van het Verband Gemeindedirektor Laumen en Het waterschap van de Geleen- en Molenbeek met zijtakken te Sittard, verder aangeduid als „Waterschap” vertegenwoordigd door de voorzitter Mr. H. J. A. Prickartz   sluiten, gelet op hoofdstuk 4, artikel 59, van het op 8 april 1960 tussen het Koninkrijk der Nederlanden en de Bondsrepubliek Duitsland gesloten Grensverdrag, de volgende overeenkomst:    

### Artikel  1  

De partijen verplichten zich de Rode Beek, de Grensgraaf, de vroegere Rigolbach en de Ruisscherbeek voor wat betreft de op de bijgevoegde overzichtskaart aangeduide beekvakken te onderhouden. De overzichtskaart maakt deel uit van deze overeenkomst (bijlage 1).  

### Artikel  2  

1.  Het onderhoud omvat het behoorlijk reinigen en in stand houden van de waterlossingen en de taluds overeenkomstig de bijgevoegde dwarsprofielentekening (bijlage 2) . De dwarsprofielentekening maakt deel uit van deze overeenkomst. Het onderhoud betreft verder <sup> 2)  [Red: Deze bijlage is niet afgedrukt.]  </sup> 

a) het behoorlijk reinigen en in stand houden van de aan weerszijden vrij te houden 1,5 m brede onderhoudsstroken;  

b) het in een behoorlijke staat behouden van de over, onder, aan en in deze waterlossingen gelegen kunstwerken, zoals bruggen, duikers, uitmondingen van zij beken en riolen, sluizen en stuwen.     
2.  De onderhoudswerkzaamheden dienen tenminste tweemaal per jaar te geschieden en wel in de periode tussen 15 april en 15 juni en tussen 1 oktober en 30 november. Zij moeten binnen deze perioden zijn aangevangen en beëindigd.   
3.  De partijen dragen er zorg voor dat de onderhoudsstroken niet worden omgeploegd, beplant of beweid en dat zij vrij worden gehouden van hekken en heggen.   

### Artikel  3  

1.  Voor de beekvakken, die geheel op Duits of geheel op Nederlands gebied zijn gelegen, is telkens alleen die partij onderhoudsplichtig in wiens gebied het betreffende beekvak is gelegen.   
2.  Voor de op de overzichtskaart aangegeven grensscheidende beekvakken is onderhoudsplichtig: 

a) van punt A als aangegeven op de overzichtskaart tot punt B het Rodebachverband;  

b) van punt B als aangegeven op de overzichtskaart tot punt C tot het tijdstip van de opheffing van de molenstuw bij punt B het Rodebachverband voor wat betreft de taluds en het waterschap voor wat betreft de beekbodem, na de opheffing van deze molenstuw het Rodebachverband;  

c) van punt F als aangegeven op de overzichtskaart tot punt H het waterschap;  

d) van punt K als aangegeven op de overzichtskaart tot punt L het waterschap.     
3.  De partijen streven naar opheffing van de molenstuw bij punt B. Zij dragen ieder voor de helft de kosten van het afkopen van de stuwrechten en het opruimen van de stuwwerken.   
4.  Het waterschap dient de sluizen in de bovenmond van de afslag van de Rode Beek naar de Vloedgraaf bij punt B te bedienen en te onderhouden.   

### Artikel  4  

1.  Voor het toezicht op het onderhoud van de in artikel 1 genoemde beekvakken wordt een schouwcommissie van vier leden gevormd. Zij bestaat uit een vertegenwoordiger van ieder der partijen en van hun toezichthoudende organen. De leden zijn bevoegd zich te laten vertegenwoordigen. Het voorzitterschap wordt jaarlijks afwisselend bekleed door de vertegenwoordiger van het Nederlandse en van het Duitse toezichthoudend orgaan, te beginnen met de eerstgenoemde.   
2.  Op de werkzaamheden van de schouwcommissie is van toepassing het reglement van orde van de Permanente Nederlands-Duitse Grenswaterencommissie, voor zover dit reglement geldt voor de door deze commissie ingestelde subcommissies.   
3.  De schouwcommissie voert tenminste eenmaal per jaar in de maanden juni of juli schouw over de waterlossingen. Ten behoeve van het vaststellen van oorzaken van onvoldoende waterafvoer kan de schouw ook over aansluitende beekvakken worden uitgebreid.   
4.  De schouwcommissie komt tenminste eenmaal per jaar na afloop van de jaarlijkse schouw in gewone vergadering bijeen.   
5.  Een uitnodiging voor een schouw of voor een vergadering moet tenminste twee weken en ten hoogste vier weken van te voren worden toegezonden.   
6.  De schouwcommissie besluit met meerderheid van stemmen.   
7.  De schouwcommissie stelt een verslag op van iedere schouw of vergadering. In het verslag van de schouw dienen de voor het herstel van een behoorlijke onderhoudstoestand te treffen maatregelen en desvereist termijnen te worden vermeld. De partijen, de toezichthoudende organen en de leden van de schouwcommissie ontvangen een exemplaar van dit verslag.   
8.  De commissieleden zijn bevoegd te allen tijde de in artikel 1 genoemde beekvakken te bezichtigen.   
9.  De partijen verbinden zich elkaar behulpzaam te zijn bij het verkrijgen van de vereiste grensbescheiden voor de leden van de schouwcommissie en de deskundigen, die hen terzijde staan.   

### Artikel  5  

Wijzigingen in de overeenkomst behoeven de goedkeuring van de regeringen van het Koninkrijk der Nederlanden en de Bondsrepubliek Duitsland.  

### Artikel  6  

1.  De overeenkomst wordt gesloten voor de tijdsduur van tien jaren. Wordt zij niet drie jaren voor de expiratiedatum opgezegd, dan wordt zij geacht stilzwijgend te zijn verlengd met telkens tien jaren.   
2.  De opzegging dient te geschieden bij aangetekend schrijven.   

### Artikel  7  

Deze overeenkomst behoeft de goedkeuring van de regeringen van het Koninkrijk der Nederlanden en van de Bondsrepubliek Duitsland. Zij treedt in werking een maand na ontvangst van de laatste kennisgeving van goedkeuring bij één der partijen. De partijen stellen het tijdstip van inwerkingtreding schriftelijk vast.  

Opgemaakt te Tüddern, de 12e september 1975 in vier exemplaren, elk in de Nederlandse en Duitse taal, waarbij beide teksten gelijkelijk bindend zijn.  *Voor het waterschap van de Geleen- en Molenbeek met zijtakken:*  (w.g.) H. J. A. PRICKARTZ  *Voor het Rodebachverband:*  (w.g.) LAUMEN  

### BIJLAGE  1  

![10000052111](http://wetten.overheid.nl/Illustration/10000052111)

####Aanhangsel met betrekking tot de overeenkomst inzake het onderhoud van de Rode Beek, de Grensgraaf, de vroegere Rigolbach en de Ruisscherbeek, tussen het Rodebachverband te Tüddern en het waterschap van de Geleen- en Molenbeek met zijtakken te Sittard

De ondergetekenden, het Waterschap van de Geleen- en Molenbeek met zijtakken te Sittard (Nederland), de Kreis Heinsberg als rechtsopvolger van het voormalige Kreiskommunalverband Geilenkirchen-Heinsberg te Geilenkirchen (Duitsland) en het Rodebachverband in Tüddern, gemeente Selfkant, Kreis Heinsberg (Duitsland) verklaren, dat met het van kracht worden van de „Overeenkomst inzake het onderhoud van de Rode Beek, de Grensgraaf, de vroegere Rigolbach en de Ruisscherbeek”, die op grond van hoofdstuk 4, artikel 59 van het Grensverdrag van 8 april 1960 tussen het Koninkrijk der Nederlanden en de Bondsrepubliek Duitsland werd gesloten, alle tot nu toe bestaande onderhoudsovereenkomst en voor de Rode Beek en haar zijbeken, in het bijzonder de „Overeenkomst van 20 april 1944 tussen het Kreiskommunalverband Geilenkirchen-Heinsberg (Duitsland) en het waterschap van de Geleen- en Molenbeek met zijtakken te Sittard (Nederland)”, inhoudsloos zijn geworden. Sittard, de 12e september 1975  *Voor het waterschap van de Geleen- en Molenbeek met zijtakken:*  (w.g.) H. J. A. PRICKARTZ Tüddern, de 12e september 1975  *Voor het Rodebachverband:*  (w.g.) LAUMEN Geilenkirchen, de 12e september 1975  *Voor de Kreis Heinsberg:*  (w.g.) ESSER   
