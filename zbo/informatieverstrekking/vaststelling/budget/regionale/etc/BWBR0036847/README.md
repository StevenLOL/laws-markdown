<meta http-equiv='Content-Type' content='text/html; charset=utf-8' />

##Informatieverstrekking vaststelling budget Regionale Ambulancevoorzieningen

Ingevolge artikel 62 en 68 van de Wet marktordening gezondheidszorg (Wmg), is de Nederlandse Zorgautoriteit (NZa) bevoegd tot het stellen van regels op het gebied van informatieverstrekking voor de vaststelling van het budget.

### Artikel  1  

####Reikwijdte

Treedt in werking per 01-01-2016 

Deze regeling is van toepassing op Regionale Ambulancevoorzieningen (categorienummer: 240). 

### Artikel  2  

####Doel van de regeling

Treedt in werking per 01-01-2016 

Deze regeling heeft tot doel het stellen van regels over de informatie die regionale ambulancevoorzieningen moeten aanleveren ten behoeve van de vaststelling van het budget. Deze regels hebben betrekking op de inhoud van de informatie zelf, de wijze waarop deze moet worden aangeleverd en de termijnen waarbinnen dat dient te geschieden. 

### Artikel  3  

####Begripsbepalingen

Treedt in werking per 01-01-2016 

In deze regeling wordt verstaan onder: 

a.  *zorgaanbieder:* natuurlijke persoon of rechtspersoon als bedoeld in artikel 1, onderdeel c, van de Wmg.  

b.  *regionale ambulancevoorziening:* zorgaanbieder als bedoeld in artikel 4 van de Tijdelijke wet ambulancezorg, die zorgt draagt voor het verlenen of doen verlenen van ambulancezorg en het in stand houden van een meldkamer.  

c.  *meldkamer:* zorgaanbieder als bedoeld in de artikel 1, eerste lid, onderdeel e, en artikel 5, van de Tijdelijke wet ambulancezorg.  

d.  *budget:* betreft een jaarlijks door de NZa vastgesteld bedrag voor de ambulancezorg. Dit bedrag wordt per regionale ambulancevoorziening vastgesteld.  

e.  *gebudgetteerde instelling:* zorgaanbieder die rechtspersoonlijkheid bezit en op wie de budgetsystematiek van toepassing is.   

### Artikel  4  

####Te verstrekken informatie Regionale Ambulancevoorzieningen

Treedt in werking per 01-01-2016 

1.  Regionale ambulancevoorzieningen, zijn – in hun hoedanigheid van gebudgetteerde instelling – op grond van de beleidsregel ‘Regionale ambulancevoorziening jaar (t-1)’ verplicht om jaarlijks ten behoeve van de nacalculatie een opgave van de definitief overeengekomen afspraken vóór, doch uiterlijk 1 juli van het jaar t de opgave van de definitief overeengekomen afspraken van jaar t-1 aan de NZa te verstrekken.   
2.  Regionale ambulancevoorzieningen, zijn – in hun hoedanigheid van gebudgetteerde instelling – op grond van de beleidsregel ‘Regionale ambulancevoorziening jaar (t)’ verplicht om jaarlijks ten behoeve van het vaststellen van het opbrengstverschil een definitieve (werkelijke) opgave van de opbrengsten (gedeclareerde tarieven) aan de NZa te verstrekken. De opbrengsten bestaan uitsluitend uit de declaraties van zorgprestaties die ter dekking van het budget dienen. De opbrengsten bevatten niet de (voorlopige, maandelijkse) opbrengstverrekening. Regionale ambulancevoorzieningen zijn verplicht de NZa deze definitieve (werkelijke) opgave van de opbrengsten van jaar (t-1) vóór, doch uiterlijk 1 juli van het jaar (t) te verstrekken.   
3.  Voor de definitieve opgaven bedoeld in het eerste en tweede lid moet verplicht gebruik worden gemaakt van het hiertoe bestemde formulier, dat door de NZa beschikbaar wordt gesteld.   
4.  De definitieve (werkelijke) opgave is compleet, indien deze ten minste de volgende onderdelen bevat: het volledig ingevulde digitale formulier met de volgende bijlagen: 

* een digitale versie van het ondertekende formulier;  

* een ondertekeningsdocument bij het formulier van de regionale ambulancevoorziening en/of verzekeraar;  

* een goedkeurende accountantsverklaring (zie ook artikel 6);  

* door de accountant gewaarmerkte kopie van het formulier (pdf);  

* een digitale versie van de jaarrekening jaar t-1.   Eventuele extra vermeldingen op het ondertekende formulier zijn niet geldig en worden niet meegenomen in de besluitvorming.  

### Artikel  5  

####Accountantsverklaring

Treedt in werking per 01-01-2016 

De zorgaanbieders bedoeld in artikel 4 zijn verplicht er zorg voor te dragen dat een accountant als bedoeld in artikel 393 van Boek 2 van het Burgerlijk Wetboek de juistheid van de te verstrekken gegevens en inlichtingen bedoeld in artikel 4, vierde en vijfde lid, bevestigt overeenkomstig de wijze als beschreven in het door de NZa vastgestelde Controleprotocol ‘Nacalculatie voor ambulancevoorzieningen’. Het controleprotocol is te vinden op de website van de NZa (www.nza.nl). 

### Artikel  6  

####Wijze van verstrekking

Treedt in werking per 01-01-2016 

De in artikel 4 genoemde formulieren zijn beschikbaar gesteld op het portaal van de NZa (toegang.nza.nl). Zorgaanbieders dienen de in deze artikelen bedoelde informatie in te dienen via het formulier op dit portaal. 

### Artikel  7  

####Gebrekkige aanlevering

Treedt in werking per 01-01-2016 

1.  Van een gebrekkige aanlevering is sprake indien de in artikel 4 bedoelde informatie onjuist, onvolledig, niet, of niet tijdig wordt aangeleverd.   
2.  Van een onjuiste of onvolledige aanlevering is sprake, indien de in artikel 4 bedoelde informatie weliswaar binnen de geldende indieningstermijnen is verstrekt, maar niet heeft plaatsgevonden overeenkomstig de eisen die hieraan zijn gesteld in deze regeling,, de beleidsregel ‘Regionale Ambulancevoorzieningen (t)’, of in de toepasselijke formulieren. Bij een onjuiste of onvolledige aanlevering stelt de NZa de zorgaanbieder tenminste eenmaal in de gelegenheid – kosteloos en zonder verdere gevolgen – alsnog binnen een nader te stellen termijn over te gaan tot aanlevering van de juiste, respectievelijk volledige, informatie.   
3.  Van geen, of niet tijdige, aanlevering is sprake, indien na het verstrijken van de geldende indieningstermijnen geen, of alsnog een aanlevering van de in artikel 4 genoemde informatie is ontvangen. Bij de beoordeling of sprake is van een niet tijdige aanlevering, is niet relevant of de informatie onjuist, onvolledig of compleet is. Voor deze gevallen wordt een separaat en nader in te vullen handhavingstraject vastgesteld. Daarbij wordt ook bepaald in welk geval welk handhavingsinstrument (aanwijzing, boete, last onder dwangsom, etc.) wordt ingezet.  

### Artikel  8  

####Intrekking oude regeling

Treedt in werking per 01-01-2016 

Gelijktijdig met de inwerkingtreding van deze regeling wordt de regeling ‘Informatieverstrekking vaststelling aanvaardbare kosten Regionale Ambulancevoorzieningen’, met kenmerk NR/CU-723, ingetrokken. 

### Artikel  9  

####Overgangsbepaling

Treedt in werking per 01-01-2016 

De regeling 'Informatieverstrekking vaststelling aanvaardbare kosten Regionale Ambulancevoorzieningen', met kenmerk NR/CU-723, blijft van toepassing op gedragingen (handelen en nalaten) van zorgaanbieders die onder de werkingssfeer van die regeling vielen en die zijn aangevangen – en al dan niet beëindigd – in de periode dat die regeling gold. 

### Artikel  10  

####Inwerkingtreding en citeerregel

Treedt in werking per 01-01-2016 

Deze regeling treedt in werking met ingang van 1 januari 2016. Ingevolge artikel 20, tweede lid, onderdeel a, van de Wet marktordening gezondheidszorg (Wmg) zal deze regeling in de Staatscourant worden geplaatst.Deze regeling kan worden aangehaald als: ‘Informatieverstrekking vaststelling budget Regionale Ambulancevoorzieningen’.

Raad van bestuur van de Nederlandse Zorgautoriteit, 
M.J. Kaljouw  
Voorzitter Raad van Bestuur    
