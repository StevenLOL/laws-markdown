<meta http-equiv='Content-Type' content='text/html; charset=utf-8' />

##Besluit verhaal ziekengeld

Het Uitvoeringsinstituut werknemersverzekeringen,  
Gelet op [artikel 39a, eerste lid, van de Ziektewet](../../../../../wet/ziektewet/BWBR0001888/README.md);
Besluit:    

### Artikel  1  

Indien de werknemer de bedongen arbeid gedeeltelijk heeft hervat of passende arbeid verricht en de omvang van de arbeid aansluit bij zijn krachten en bekwaamheden stelt het UWV het tijdvak, bedoeld in [artikel 39a, eerste lid, van de Ziektewet](../../../../../wet/ziektewet/BWBR0001888/README.md), vast op nihil in het geval de werkgever de verplichtingen of regels, bedoeld in dat lid, zonder deugdelijke grond niet of niet volledig is nagekomen.  

### Artikel  2  

1.  Indien de werknemer geen arbeid verricht of de door hem verrichte arbeid niet voldoet aan artikel 1 stelt het UWV het tijdvak, bedoeld in [artikel 39a, eerste lid, van de Ziektewet](../../../../../wet/ziektewet/BWBR0001888/README.md), vast op het totaal van de periodes waarin de werkgever onvoldoende heeft gedaan als bedoeld in het tweede lid.   
2.  De werkgever heeft onvoldoende gedaan gedurende de periode, waarin hij zonder deugdelijke grond heeft nagelaten bepaalde maatregelen te nemen of bepaalde voorschriften te geven, of verplichtingen dan wel regels als bedoeld in [artikel 39a, eerste lid, van de Ziektewet](../../../../../wet/ziektewet/BWBR0001888/README.md) na te komen, hetgeen redelijkerwijs van hem mocht worden gevergd. De periode wordt uitgedrukt in hele weken en zo nodig afgerond naar beneden.   

### Artikel  3  

1.  Indien aan de werkgever een termijn is gesteld als bedoeld in [artikel 38, zevende lid, van de Ziektewet](../../../../../wet/ziektewet/BWBR0001888/README.md) en hij de gevraagde gegevens niet of niet volledig binnen die termijn heeft verstrekt stelt het UWV, zo nodig in afwijking van artikel 1, het tijdvak, bedoeld in [artikel 39a, eerste lid, van de Ziektewet](../../../../../wet/ziektewet/BWBR0001888/README.md), vast op één week.   
2.  Verhaal op grond van dit artikel blijft achterwege indien verhaal plaatsvindt met toepassing van artikel 2.   

### Artikel  4  

Dit besluit treedt in werking met ingang van 1 maart 2005.  
Dit besluit wordt, na goedkeuring door de Minister van Sociale Zaken en Werkgelegenheid, met de toelichting in de Staatscourant geplaatst.   

Amsterdam 
4 januari 2005    

J.M. Linthorst  
voorzitter Raad van bestuur UWV     
