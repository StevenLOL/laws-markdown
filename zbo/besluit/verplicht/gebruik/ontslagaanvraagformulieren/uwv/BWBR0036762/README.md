<meta http-equiv='Content-Type' content='text/html; charset=utf-8' />

##Besluit Verplicht gebruik ontslagaanvraagformulieren UWV

Het Uitvoeringsinstituut werknemersverzekeringen,  
Gelet op artikel 32, lid 1 Wet structuur uitvoeringsorganisatie werk en inkomen, de artikelen 7: 671a lid 1 en 7:669, leden 1 en 3, onderdelen a en b van het Burgerlijk Wetboek, artikel 2, lid 1 van de Regeling UWV Ontslagprocedure en de artikelen 4:4 en 4:5 van de Algemene wet bestuursrecht;
Besluit:    

### Artikel  1  

####Begripsomschrijvingen

In dit besluit wordt verstaan onder: 

a.  *toestemming:* toestemming om de arbeidsovereenkomst op te zeggen op grond van artikel 669, derde lid, onderdeel a of b, van Boek 7 van het Burgerlijk Wetboek;  

b.  *verzoek:* verzoek als bedoeld in artikel 671a, eerste lid, van Boek 7 van het Burgerlijk Wetboek;  

c.  *UWV:* het Uitvoeringsinstituut werknemersverzekeringen, genoemd in hoofdstuk 5 van de Wet structuur uitvoeringsorganisatie werk en inkomen.   

### Artikel  2  

####Wijze indiening verzoek om toestemming

1.  Een verzoek om toestemming wordt ingediend met gebruikmaking van de ontslagaanvraagformulieren, welke UWV via haar website uwv.nl beschikbaar stelt.   
2.  Een verzoek om toestemming wordt niet in behandeling genomen als deze niet op de wijze, bedoeld in het eerste lid, is ingediend.  

### Artikel  3  

Dit besluit wordt aangehaald als: Besluit verplicht gebruik ontslagaanvraagformulieren UWV. 

### Artikel  4  

Dit besluit treedt in werking op 1 juli 2015. 
Dit besluit wordt met de toelichting in de Staatscourant geplaatst.   

Amsterdam 
23 juni 2015   

B.J. Bruins  
Voorzitter Raad van bestuur UWV    
