<meta http-equiv='Content-Type' content='text/html; charset=utf-8' />

##Besluit inschrijving Rbtv

De Raad voor Rechtsbijstand,  
Gezien:

– [Artikel 2](../../../../../wet/wet/beëdigde/tolken/en/vertalers/BWBR0022704/README.md), [3](../../../../../wet/wet/beëdigde/tolken/en/vertalers/BWBR0022704/README.md) en [4 van de Wet beëdigde tolken en vertalers](../../../../../wet/wet/beëdigde/tolken/en/vertalers/BWBR0022704/README.md) (Stb. 2007, 375);  

– [Artikel 8, lid 1, sub b van het Besluit beëdigde tolken en vertalers](../../../../../AMvB/besluit/beëdigde/tolken/en/vertalers/BWBR0024896/README.md) van 11 december 2008 (Stb. 2008, 255);  

– Het advies van het Kwaliteitsinstituut beëdigde tolken en vertalers d.d. 18 juni 2013;     Stelt beleid vast voor inschrijving in het Register beëdigde tolken en vertalers:     

####Begrippen en definities

### Artikel  1  

In dit besluit wordt verstaan onder: 

a.  *Wbtv:* [Wet beëdigde tolken en vertalers](../../../../../wet/wet/beëdigde/tolken/en/vertalers/BWBR0022704/README.md);  

b.  *Rbtv:* Register beëdigde tolken en vertalers;  

c.  *C1-niveau:* C1-niveau van het Europees Referentiekader voor de Talen;  

d.  *onderwijstaal:* de taal waarin het onderwijs grotendeels wordt aangeboden;  

e.  *scholing:* onderwijs waarbij middels een afsluitende toets wordt vastgesteld dat de gedoceerde kennis en vaardigheden beheerst worden;  

f.  *beroepstolk:* een tolk die per jaar ten minste 200 uur tolkt, waarbij geen rekening wordt gehouden met scholing, reistijd, wachttijd en overige omstandigheden;  

g.  *beroepsvertaler:* een vertaler die per jaar ten minste 100.000 woorden vertaalt.   

### Artikel  2  

Een tolk of vertaler wordt ingeschreven in het Rbtv indien hij naast de formele vereisten van de [Wet beëdigde tolken en vertalers](../../../../../wet/wet/beëdigde/tolken/en/vertalers/BWBR0022704/README.md) en het [Besluit beëdigde tolken en vertalers](../../../../../AMvB/besluit/beëdigde/tolken/en/vertalers/BWBR0024896/README.md), verklaart zich te houden aan de door de Raad voor Rechtsbijstand vast te stellen/vastgestelde Gedragscode voor tolken en vertalers in het kader van de Wbtv. 

####Tolk

### Artikel  3  

Indien een tolk niet beschikt over een diploma van een tolkopleiding op minimaal bachelorniveau, kan hij worden ingeschreven in het Rbtv: 

1. na overlegging van een getuigschrift waaruit blijkt dat de tolk in de betreffende talencombinatie een tolktoets heeft afgelegd die voldoet aan het door de Raad voor Rechtsbijstand vastgestelde Kader voor tolk- en vertaaltoetsen; of  

2. aantoont te beschikken over: 

a. integriteit;  

b. taalvaardigheid van de bron- en doeltaal op ten minste C1-niveau;  

c. ten minste 420 uur scholing om tolkvaardigheid en -attitude op ten minste de onderdelen geheugen, tekstanalyse, parafraseren, notatietechnieken en tolkhouding te ontwikkelen;  

d. tenminste vijf jaar werkervaring als beroepstolk in de betreffende talencombinaties direct voorafgaand aan het verzoek tot inschrijving in het Rbtv, waarvan ten minste één jaar na afronding van de scholing als bedoeld in artikel 3, aanhef, tweede lid onder c.     

####Vertaler

### Artikel  4  

Indien een vertaler niet beschikt over een diploma van een vertaleropleiding op minimaal bachelorniveau, kan hij worden ingeschreven in het Rbtv: 

1. na overlegging van een getuigschrift waaruit blijkt dat de vertaler in de betreffende vertaalrichting een vertaaltoets heeft afgelegd die voldoet aan het door de Raad voor Rechtsbijstand vastgestelde Kader voor tolk- en vertaaltoetsen; of  

2. aantoont te beschikken over: 

a. integriteit;  

b. taalvaardigheid van de bron- en doeltaal op ten minste C1-niveau;  

c. ten minste 420 uur scholing om vertaalvaardigheid en -attitude op ten minste de onderdelen tekst en tekstbegrip, tekst en cultuur, technische aspecten van het vertalen en vertaalhouding te ontwikkelen;  

d. ten minste vijf jaar werkervaring als beroepsvertaler in de betreffende vertaalrichting direct voorafgaand aan het verzoek tot inschrijving in het Rbtv, waarvan ten minste één jaar na afronding van de scholing als bedoeld in artikel 4, aanhef, tweede lid onder c.     

### Artikel  5  

De Raad voor Rechtsbijstand kan, in de door haar nader te bepalen gevallen, een verzoek tot inschrijving in het Rbtv ter advisering voorleggen aan de Commissie beëdigde tolken en vertalers. 

####Slotbepalingen

### Artikel  6  

Het [Besluit inschrijving Rbtv](../../../../../zbo/besluit/inschrijving/rbtv/BWBR0025662/README.md) van 26 maart 2009 (Stcrt. 8 april 2009, nr. 69) wordt ingetrokken. 

### Artikel  7  

Dit besluit wordt aangehaald als Besluit inschrijving Rbtv. 

### Artikel  8  

Dit besluit treedt in werking op 1 juli 2013. 

11 juni 2013   

De Raad voor Rechtsbijstand, 
P.J.M. van den Biggelaar,  
Directeur stelsel.  

J. Wijkstra,  
Directeur Bedrijfsvoering.    
