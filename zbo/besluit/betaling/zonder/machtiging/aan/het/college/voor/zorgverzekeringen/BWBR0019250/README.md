<meta http-equiv='Content-Type' content='text/html; charset=utf-8' />

##Besluit betaling zonder machtiging aan het College voor zorgverzekeringen

Het Uitvoeringsinstituut werknemersverzekeringen,  
Gelet op de artikelen 40 van de Ziektewet, 71 van de Wet werk en inkomen naar arbeidsvermogen, 54 van de Wet op de arbeidsongeschiktheidsverzekering, 57 van de Wet arbeidsongeschiktheidsverzekering zelfstandigen, 49 van de Wet arbeidsongeschiktheidsvoorziening jonggehandicapten, 39 van de Werkloosheidswet en 22 van de Toeslagenwet;
Besluit:    

### Artikel  1  

Indien degene, aan wie een uitkering in de zin van de ZW, Wet WIA, WAO, WAZ, Wet Wajong, Wet IOWWW of TW is toegekend, een bijdrage verschuldigd is voor verstrekking of vergoeding van zorg als bedoeld in de Algemene wet bijzondere ziektekosten, maakt het UWV gebruik van de bevoegdheid de uitkering tot het bedrag van die bijdrage, in plaats van aan degene aan wie de uitkering is toegekend, zonder diens machtiging uit te betalen aan het College voor zorgverzekeringen, genoemd in de artikelen 1, onderdeel p, en 58, eerste lid, van de Zorgverzekeringswet.  

### Artikel  2  

1.  Aan een inhoudingsverzoek van het College voor zorgverzekeringen wordt per toekomende datum gevolg gegeven.   
2.  In het geval dat de uitkering met terugwerkende kracht wordt betaald, en vaststaat dat over de periode van terugwerkende kracht een bijdrage is verschuldigd, wordt de uitkering verminderd met de bijdrage over die periode.   

### Artikel  3  

Het Besluit betaling zonder machtiging van de Ziekenfondsraad wordt ingetrokken.  

### Artikel  4  

Dit besluit treedt in werking met ingang van 29 december 2005.  
Dit besluit zal met de toelichting in de Staatscourant worden geplaatst.   

Amsterdam 
13 december 2005   

Voorzitter Raad van bestuur UWV, 
J.M.Linthorst   
