<meta http-equiv='Content-Type' content='text/html; charset=utf-8' />

##ACM Werkwijze geheimhoudingsprivilege advocaat 2014

Autoriteit Consument en Markt,  
Gelet op de [artikelen 5:17](../../../../../../../wet/algemene/wet/bestuursrecht/BWBR0005537/README.md) en [5:20, eerste lid, van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md), de [artikelen 51](../../../../../../../wet/mededingingswet/BWBR0008691/README.md) en [89 van de Mededingingswet](../../../../../../../wet/mededingingswet/BWBR0008691/README.md), [artikel 70, vierde lid, eerste volzin, van de Spoorwegwet](../../../../../../../wet/spoorwegwet/BWBR0015007/README.md), [artikel 48, vierde lid, laatste volzin, van de Drinkwaterwet](../../../../../../../wet/drinkwaterwet/BWBR0026338/README.md), [artikel 11.14a, eerste lid, tweede volzin, van de Wet luchtvaart](../../../../../../../wet/wet/luchtvaart/BWBR0005555/README.md) en [artikel 2.4, tweede lid, van de Wet Handhaving consumentenbescherming](../../../../../../../wet/wet/handhaving/consumentenbescherming/BWBR0020586/README.md);
Besluit:    

### Artikel  1  

####Begripsomschrijvingen

In dit besluit wordt verstaan onder: 

1  *ACM:* de Autoriteit Consument en Markt als bedoeld in [artikel 2, eerste lid, van de Instellingswet Autoriteit Consument en Markt](../../../../../../../wet/instellingswet/autoriteit/consument/en/markt/BWBR0033043/README.md);  

2  *ACM-organisatie:* de organisatie van het personeel als bedoeld in [artikel 5, eerste lid, van de Instellingswet Autoriteit Consument en Markt](../../../../../../../wet/instellingswet/autoriteit/consument/en/markt/BWBR0033043/README.md);  

3  *afronding van een onderzoek:* de definitieve afronding van de besluitvorming volgend op een onderzoek of, indien van toepassing, de definitieve afronding van het onderzoek benodigd voor nacontroles aangekondigd op het moment van definitieve afronding van de besluitvorming volgend op een onderzoek;  

4  *Awb:* [Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md);  

5  *betrokkene:* degene die de geadresseerde is bij de inzet van de bevoegdheid van [artikel 5:17 van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md);  

6  *gegevens:* analoge of digitale gegevens;  

7  *toezichthoudend ambtenaar:* degene die als zodanig op grond van het [Besluit aanwijzing toezichthouders ACM](../../../../../../../zbo/besluit/aanwijzing/toezichthouders/acm/BWBR0033227/README.md) is aangewezen;  

8  *veiligstellen:* overzetten van gegevens door een toezichthoudend ambtenaar op een gegevensdrager van een toezichthoudend ambtenaar.   

### Artikel  2  

####Functionaris verschoningsrecht

1.  De ACM-organisatie heeft één of meer functionarissen verschoningsrecht die toezien op het recht op geprivilegieerde correspondentie met een advocaat.   
2.  Een functionaris verschoningsrecht voert de hem in deze werkwijze toegekende taken onafhankelijk uit en legt over deze werkzaamheden, zonder in te gaan op inhoudelijke afwegingen, rechtstreeks verantwoording af aan ACM.   
3.  Een functionaris verschoningsrecht is niet betrokken en zal niet betrokken worden bij een onderzoek in welk verband hij gegevens heeft beoordeeld, noch bij een ander onderzoek waarvoor (een deel van) de gegevens uit het eerstbedoelde onderzoek worden gebruikt.  

### Artikel  3  

####Gegevens waarbij de toezichthoudend ambtenaar aanleiding ziet tot directe inzage

1.  Betrokkene kan ten tijde van het vorderen van inzage in gegevens op grond van [artikel 5:17, eerste lid, van de Awb](../../../../../../../wet/algemene/wet/bestuursrecht/BWBR0005537/README.md) kenbaar maken dat het (mede) geprivilegieerde correspondentie betreft.   
2.  De toezichthoudend ambtenaar gaat in dat geval na of de door betrokkene als zodanig geclaimde gegevens geprivilegieerd zijn door deze gegevens vluchtig in te zien.   
3.  Indien een toezichthoudend ambtenaar gegevens die vluchtig zijn ingezien als geprivilegieerd beoordeelt, legt hij deze gegevens terzijde. Indien de toezichthoudend ambtenaar niet overtuigd is van het geprivilegieerde karakter van als zodanig geclaimde gegevens en betrokkene volhardt in zijn claim, neemt de toezichthoudend ambtenaar de betreffende gegevens mee in een gesloten envelop.   
4.  Indien betrokkene aannemelijk maakt dat het vluchtig inzien al het geprivilegieerde karakter van de als zodanig geclaimde gegevens kan schaden, neemt de toezichthoudend ambtenaar de betreffende gegevens, zonder deze in te zien, mee in een gesloten envelop.   
5.  De toezichthoudend ambtenaar verstrekt de gesloten envelop, als bedoeld in het derde of vierde lid, aan de functionaris verschoningsrecht ter beoordeling van het geprivilegieerde karakter van de zich daarin bevindende gegevens.   
6.  De functionaris verschoningsrecht stelt betrokkene in de gelegenheid schriftelijk en gemotiveerd aan te geven welke gegevens, die aan de functionaris verschoningsrecht zijn voorgelegd, geprivilegieerd zijn. Artikel 5 is vervolgens van toepassing.  

### Artikel  4  

####Gegevens waarbij de toezichthoudend ambtenaar geen aanleiding ziet tot directe inzage

1.  Een toezichthoudend ambtenaar kan aanleiding zien de inzage van gegevens te vorderen op grond van [artikel 5:17 van de Awb](../../../../../../../wet/algemene/wet/bestuursrecht/BWBR0005537/README.md) zonder deze gegevens ten tijde van de vordering en het veilig stellen in te zien.   
2.  Voor zover betrokkene ten tijde van de vordering en het veiligstellen aangeeft dat gegevens bedoeld in het eerste lid mede geprivilegieerde correspondentie betreffen, stelt de toezichthoudend ambtenaar betrokkene in de gelegenheid aanwezig te zijn ten tijde van de inzage van deze gegevens ten kantore van ACM. Artikel 3 is in dat geval van overeenkomstige toepassing.   
3.  Voor zover betrokkene ten tijde van de vordering en het veiligstellen aangeeft dat de gegevens bedoeld in het eerste of tweede lid mede geprivilegieerde correspondentie betreffen en de toezichthoudend ambtenaar voornemens is deze gegevens in te zien buiten de aanwezigheid van betrokkene, legt de toezichthoudend ambtenaar deze gegevens – zonder inzage te nemen – voor aan de functionaris verschoningsrecht ter beoordeling van de claim van betrokkene.   
4.  De functionaris verschoningsrecht stelt betrokkene, in een situatie als bedoeld in het derde lid, in de gelegenheid schriftelijk en gemotiveerd aan te geven welke gegevens, die aan de functionaris verschoningsrecht zijn voorgelegd, geprivilegieerd zijn. Artikel 5 is vervolgens van toepassing.   
5.  In het geval dat een toezichthoudend ambtenaar mogelijk geprivilegieerde gegevens aantreft in een onderzoeksdataset in de zin van [artikel 2.3 van de ACM Werkwijze onderzoek in digitale gegevens 2014](../../../../../../../zbo/acm/werkwijze/voor/onderzoek/in/digitale/gegevens/2014/BWBR0034802/README.md), die niet als zodanig door betrokkene zijn geclaimd, legt hij deze gegevens terzijde en verstrekt hij deze gegevens aan de functionaris verschoningsrecht.  

####Werkwijze van de functionaris verschoningsrecht

### Artikel  5.1  

####Toetsing claim(s)

De functionaris verschoningsrecht toetst het geprivilegieerde karakter van de door betrokkene als zodanig geclaimde gegevens in het licht van de door betrokkene aangedragen motivering. 

### Artikel  5.2  

####Claim(s) betrokkene ingewilligd

Indien en voor zover de functionaris verschoningsrecht van oordeel is dat de claim terecht is, stelt hij betrokkene hiervan schriftelijk in kennis. De functionaris verschoningsrecht draagt de gegevens die het betreft niet over aan de toezichthoudend ambtenaar. 

### Artikel  5.3  

####Claim(s) betrokkene (in eerste instantie) niet ingewilligd

1.  Indien en voor zover de functionaris verschoningsrecht van oordeel is dat de claim niet terecht is, stelt hij betrokkene hiervan schriftelijk en gemotiveerd in kennis. Hij stelt betrokkene daarbij in de gelegenheid zijn standpunt schriftelijk nader toe te lichten.   
2.  Is de functionaris verschoningsrecht na deze nadere toelichting van oordeel dat de claim terecht is, dan handelt hij conform artikel 5.2.   
3.  Blijft de functionaris verschoningsrecht ook na deze nadere toelichting van oordeel dat de claim niet terecht is, dan stelt hij betrokkene hiervan schriftelijk en gemotiveerd in kennis. In deze kennisgeving deelt de functionaris verschoningsrecht mede dat hij de betreffende gegevens na verloop van 10 werkdagen aan de toezichthoudend ambtenaar zal verstrekken.  

### Artikel  6  

####Het hergebruik, de externe verstrekking en het bewaren van correspondentie

1.  De correspondentie uitgewisseld tussen betrokkene en de functionaris verschoningsrecht wordt niet hergebruikt in een ander onderzoek of extern verstrekt aan een ander dan betrokkene;   
2.  De functionaris verschoningsrecht vernietigt de tussen hem en betrokkene uitgewisselde correspondentie. De vernietiging van de tussen hem en betrokkene uitgewisselde correspondentie loopt uiterlijk gelijk met de bewaartermijn als beschreven in [artikel 2.6 van de ACM Werkwijze onderzoek in digitale gegevens 2014](../../../../../../../zbo/acm/werkwijze/voor/onderzoek/in/digitale/gegevens/2014/BWBR0034802/README.md).  

### Artikel  7  

####Ondersteuning functionaris verschoningsrecht

Vanaf het moment dat een betrokkene heeft aangegeven welke gegevens geprivilegieerde correspondentie betreffen, worden de ondersteunende forensische IT-werkzaamheden betreffende deze gegevens uitsluitend uitgevoerd door een toezichthoudend ambtenaar die niet is betrokken en niet zal worden betrokken als toezichthoudend ambtenaar bij het betreffende onderzoek, noch bij een ander onderzoek waarvoor (een deel van) de gegevens uit het eerstbedoelde onderzoek worden gebruikt. 

### Artikel  8  

####Inwerkingtreding

Dit besluit treedt in werking met ingang van de dag na de datum van publicatie van de Staatscourant waarin het wordt geplaatst. 

### Artikel  9  

####Citeertitel

Dit besluit wordt aangehaald als: ACM Werkwijze geheimhoudingsprivilege advocaat 2014. 
Dit besluit zal in de Staatscourant worden geplaatst.   

Den Haag 
6 februari 2014   

Autoriteit Consument en Markt, 
C.A. Fonteijn,   

F.J.H. Don,   

J.G. Vegter     
