<meta http-equiv='Content-Type' content='text/html; charset=utf-8' />

##ACM Werkwijze voor onderzoek in digitale gegevens 2014

Autoriteit Consument en Markt,  
Gelet op de [artikelen 5:17](../../../../../../../../../../wet/algemene/wet/bestuursrecht/BWBR0005537/README.md) en [5:20 van de Algemene wet bestuursrecht](../../../../../../../../../../wet/algemene/wet/bestuursrecht/BWBR0005537/README.md), [artikelen 51](../../../../../../../../../../wet/mededingingswet/BWBR0008691/README.md) en [89 van de Mededingingswet](../../../../../../../../../../wet/mededingingswet/BWBR0008691/README.md), [artikel 70, vierde lid, eerste volzin, van de Spoorwegwet](../../../../../../../../../../wet/spoorwegwet/BWBR0015007/README.md), [artikel 48, vierde lid, laatste volzin, van de Drinkwaterwet](../../../../../../../../../../wet/drinkwaterwet/BWBR0026338/README.md), [artikel 11.14a, eerste lid, tweede volzin, van de Wet luchtvaart](../../../../../../../../../../wet/wet/luchtvaart/BWBR0005555/README.md) en [artikel 2.4, tweede lid, van de Wet Handhaving consumentenbescherming](../../../../../../../../../../wet/wet/handhaving/consumentenbescherming/BWBR0020586/README.md);

Gezien de wens om nadere invulling te geven aan de bevoegdheid inzage te vorderen in digitale gegevens en deze te kopiëren bij de uitoefening van het toezicht op de naleving van de door haar gehandhaafde wetten;
Besluit:    

###  Artikel  1  

####Begripsomschrijvingen

In dit besluit wordt verstaan onder: 

1  *afronding van een onderzoek:* de definitieve afronding van de besluitvorming volgend op een onderzoek of, indien van toepassing, de definitieve afronding van het onderzoek benodigd voor nacontroles aangekondigd op het moment van definitieve afronding van de besluitvorming volgend op een onderzoek;  

2  *Awb:* [Algemene wet bestuursrecht](../../../../../../../../../../wet/algemene/wet/bestuursrecht/BWBR0005537/README.md);  

3  *betrokkene:* degene die de geadresseerde is bij de inzet van de bevoegdheden van [artikel 5:17 van de Algemene wet bestuursrecht](../../../../../../../../../../wet/algemene/wet/bestuursrecht/BWBR0005537/README.md);  

4  *binnen-de-reikwijdte:* dat wat naar zijn aard en/of inhoud redelijkerwijs binnen het doel en voorwerp van het onderzoek kan vallen;  

5  *binnen-de-reikwijdte dataset:* dataset die binnen-de-reikwijdte is voordat de ‘ACM Werkwijze geheimhoudingsprivilege advocaat 2014’ en het onderstaande artikel 2.3, tweede lid, is toegepast;  

6  *dataset:* een verzameling gegevens;  

7  *gegevens:* digitale gegevens;  

8  *hashwaarde:* een controleerbare wiskundige berekening over de inhoud van een digitaal bestand;  

9  *moment van ter inzage verlening:* moment waarop inzage wordt verleend als bedoeld in [artikel 5:49, eerste lid, van de Algemene wet bestuursrecht](../../../../../../../../../../wet/algemene/wet/bestuursrecht/BWBR0005537/README.md);  

10  *onderzoeksdataset:* dataset die binnen-de-reikwijdte is nadat de ‘ACM Werkwijze geheimhoudingsprivilege advocaat 2014’ en het onderstaande artikel 2.3, tweede lid, is toegepast;  

11  *toezichthoudend ambtenaar:* degene die als zodanig op grond van het ‘[Besluit aanwijzing toezichthouders ACM](../../../../../../../../../../zbo/besluit/aanwijzing/toezichthouders/acm/BWBR0033227/README.md)’ is aangewezen;  

12  *veiligstellen:* overzetten van gegevens door een toezichthoudend ambtenaar op een gegevensdrager van een toezichthoudend ambtenaar.   

####Waarborgen bij de inzet van de bevoegdheid inzage te vorderen in gegevens op grond van [artikel 5:17 van de Awb](../../../../../../../../../../wet/algemene/wet/bestuursrecht/BWBR0005537/README.md)

### Artikel  2.1  

####Waarborgen bij de totstandkoming van de veiliggestelde dataset

1.  Bij het inzage vorderen, veiligstellen en selecteren van gegevens richt de toezichthoudend ambtenaar zich op het doel en voorwerp van het onderzoek;   
2.  Als voor de selectie van gegevens een persoon/functionaris, of zijn ondersteuner(s) het uitgangspunt vormt, brengt het eerste lid met zich dat de toezichthoudend ambtenaar betrokkenheid van deze persoon dient te vermoeden bij het doel en voorwerp van het onderzoek;   
3.  De toezichthoudend ambtenaar verstrekt betrokkene een omschrijving van het doel en voorwerp van het onderzoek voordat hij zijn bevoegdheid van [artikel 5:17 van de Awb](../../../../../../../../../../wet/algemene/wet/bestuursrecht/BWBR0005537/README.md) inzet;   
4.  De toezichthoudend ambtenaar verstrekt betrokkene de namen van de personen/functionarissen waarvan betrokkenheid wordt vermoed bij het doel en voorwerp van het onderzoek, dan wel van hun ondersteuner(s), voordat hij gegevens veiligstelt of meeneemt die behoren bij deze personen/functionarissen of ondersteuner(s) op grond van [artikel 5:17, derde lid, van de Awb](../../../../../../../../../../wet/algemene/wet/bestuursrecht/BWBR0005537/README.md);   
5.  De toezichthoudend ambtenaar verstrekt betrokkene een overzicht van de gegevens op de veiliggestelde dataset met de bijbehorende hashwaarden per bestand na het veiligstellen van gegevens.  

### Artikel  2.2  

####Waarborgen bij de totstandkoming van de binnen-de-reikwijdte dataset

1.  Totdat de dataset waarvan de toezichthoudend ambtenaar inzage vordert of de veiliggestelde dataset zodanig is geselecteerd dat zij is aan te merken als binnen-de-reikwijdte dataset, ziet de toezichthoudend ambtenaar de gegevens niet langer in dan noodzakelijk om te beoordelen of de gegevens binnen-de-reikwijdte zijn;   
2.  De toezichthoudend ambtenaar stelt betrokkene in staat aanwezig te zijn indien hij gegevens inziet om te beoordelen of deze gegevens binnen-de-reikwijdte zijn;   
3.  De toezichthoudend ambtenaar verstrekt betrokkene een overzicht van de gegevens op de binnen-de-reikwijdte dataset, en van de wijze van totstandkoming van de binnen-de-reikwijdte dataset, zo spoedig mogelijk, doch uiterlijk op het moment van ter inzage verlening.  

### Artikel  2.3  

####Waarborgen bij de totstandkoming van de onderzoeksdataset

1.  Indien redelijkerwijs te verwachten is dat de binnen-de-reikwijdte dataset gegevens kan bevatten die als niet-zakelijk zijn aan te merken, stelt de toezichthoudend ambtenaar betrokkene in staat schriftelijk en gemotiveerd aan te geven welke gegevens op de binnen-de-reikwijdte dataset als niet-zakelijke gegevens in de zin van [artikel 5:17, eerste lid, van de Awb](../../../../../../../../../../wet/algemene/wet/bestuursrecht/BWBR0005537/README.md) kunnen worden aangemerkt;   
2.  De toezichthoudend ambtenaar beoordeelt deze claim. Voor zover de toezichthoudend ambtenaar deze claim toewijst, worden deze gegevens niet opgenomen in de onderzoeksdataset.  

### Artikel  2.4  

####Waarborg bij de totstandkoming van de veiliggestelde dataset, de binnen-de-reikwijdte dataset en de onderzoeksdataset

In de ‘[ACM Werkwijze geheimhoudingsprivilege advocaat 2014](../../../../../../../../../../zbo/acm/werkwijze/geheimhoudingsprivilege/advocaat/2014/BWBR0034801/README.md)’ is aangegeven hoe de toezichthoudend ambtenaar omgaat met het recht op geprivilegieerde correspondentie tussen advocaat en betrokkene bij de totstandkoming van de veiliggestelde dataset, de binnen-de-reikwijdte dataset en de onderzoeksdataset. 

### Artikel  2.5  

####Waarborg bij het opnemen van gegevens in het dossier

De toezichthoudend ambtenaar licht toe op grond waarvan hij gegevens uit de onderzoeksdataset ter inzage legt op grond van [artikel 5:49, eerste lid, van de Awb](../../../../../../../../../../wet/algemene/wet/bestuursrecht/BWBR0005537/README.md). Dit gebeurt zo spoedig mogelijk, doch uiterlijk op het moment van ter inzage verlening. Dit gebeurt niet indien de keuze voor ter inzage legging is gebaseerd op een beoordeling van de inhoud van de gegevens. 

### Artikel  2.6  

####Waarborgen betreffende het hergebruik, de externe verstrekking en het bewaren van gegevens

1.  Gegevens opgenomen in de onderzoeksdataset kunnen worden hergebruikt in een ander onderzoek en extern worden verstrekt;   
2.  Gegevens opgenomen in de veiliggestelde dataset die niet zijn opgenomen in de onderzoeksdataset, worden niet hergebruikt in een ander onderzoek, noch extern verstrekt;   
3.  De toezichthoudend ambtenaar maakt een verslag van ambtshandelingen op indien gegevens worden hergebruikt of extern verstrekt overeenkomstig het eerste lid. In dit verslag geeft de toezichthoudend ambtenaar aan van welke veiliggestelde dataset de betreffende gegevens afkomstig zijn;   
4.  Gegevens opgenomen in de veiliggestelde dataset, de binnen-de-reikwijdte dataset en de onderzoeksdataset, en die niet zijn opgenomen in het dossier, worden bewaard uiterlijk totdat het onderzoek is afgerond;   
5.  Gegevens opgenomen in het dossier worden bewaard overeenkomstig de [Archiefwet 1995](../../../../../../../../../../wet/archiefwet/1995/BWBR0007376/README.md).  

### Artikel  3  

####Slotbepaling

Dit besluit vervangt alle eerdere werkwijzen van de Consumentenautoriteit, de Raad van Bestuur van de Nederlandse Mededingingsautoriteit en het College van de Onafhankelijke Post en Telecommunicatie Autoriteit betreffende onderzoek in gegevens. 

### Artikel  4  

####Citeertitel

Dit besluit wordt aangehaald als: ACM Werkwijze voor onderzoek in digitale gegevens 2014. 

### Artikel  5  

####Inwerkingtreding

Dit besluit treedt in werking met ingang van de dag na de datum van publicatie van de Staatscourant waarin het wordt geplaatst. 
Dit besluit zal in de Staatscourant worden geplaatst.   

Den Haag 
6 februari 2014   

Autoriteit Consument en Markt, 
C.A. Fonteijn,   

F.J.H. Don,   

J.G. Vegter     
