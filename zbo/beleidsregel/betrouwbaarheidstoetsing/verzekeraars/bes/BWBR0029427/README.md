<meta http-equiv='Content-Type' content='text/html; charset=utf-8' />

##Beleidsregel betrouwbaarheidstoetsing verzekeraars BES

Beleidsregel inzake de betrouwbaarheidstoetsing van (kandidaat)(mede)beleidsbepalers van verzekeraars Beleidsregel van De Nederlandsche Bank N.V. (hieronder te noemen: ‘de toezichtautoriteit’) voor het beoordelen van de betrouwbaarheid van personen ingevolge de [Wet toezicht verzekeringsbedrijf BES](../../../../../../wet-BES/wet/toezicht/verzekeringsbedrijf/bes/BWBR0028495/README.md) (Wtv BES), hieronder te noemen: ‘de toezichtswet’. Gelet op de [artikelen 17, tweede lid](../../../../../../wet-BES/wet/toezicht/verzekeringsbedrijf/bes/BWBR0028495/README.md), en [23, zesde lid, van de Wtv BES](../../../../../../wet-BES/wet/toezicht/verzekeringsbedrijf/bes/BWBR0028495/README.md) besluit de toezichtautoriteit als volgt:  

### Artikel  1  

####Omtrent de uitleg van wettelijke voorschriften

1.  Onder betrouwbaarheid wordt voor de toepassing van [de toezichtswet](../../../../../../wet-BES/wet/toezicht/verzekeringsbedrijf/bes/BWBR0028495/README.md) verstaan het zich onthouden van gedragingen die naar het oordeel van de toezichtautoriteit in de weg staan aan het vervullen van de functie van (mede)beleidsbepaler.   
2.  Tot de in het eerste lid bedoelde gedragingen behoren in ieder geval gedragingen die blijk geven van het niet hebben van eigenschappen als waarheidslievendheid, verantwoordelijkheidszin, wetsgetrouwheid, openheid, oprechtheid, prudentie, punctualiteit, onkreukbaarheid, discretie en rechtschapenheid.   

### Artikel  2  

####Omtrent de vaststelling van de feiten

1.  De beoordeling van de betrouwbaarheid geschiedt door op basis van voornemens, handelingen en antecedenten te toetsen of betrokkene blijk geeft of heeft gegeven van zodanige gedragingen dat daardoor naar het oordeel van de toezichtautoriteit diens betrouwbaarheid niet (meer) buiten twijfel staat.   
2.  De toezichtautoriteit neemt bij de beoordeling, bedoeld in het eerste lid, in ieder geval in aanmerking de antecedenten bedoeld in [artikel 4, tweede lid, van de Regeling integriteit financiële markten BES](../../../../../../ministeriele-regeling-BES/regeling/integriteit/financiële/markten/bes/BWBR0028608/README.md). Inzicht in die antecedenten wordt verkregen op de wijze bedoeld in [artikel 5 van de Regeling integriteit financiële markten BES](../../../../../../ministeriele-regeling-BES/regeling/integriteit/financiële/markten/bes/BWBR0028608/README.md).   

### Artikel  3  

####Omtrent de afweging van belangen

1.  De toezichtautoriteit concludeert dat de betrouwbaarheid niet (meer) buiten twijfel staat indien naar haar oordeel uit de voornemens, handelingen en antecedenten van betrokkene blijkt dat deze één of meer van de in artikel 1 bedoelde gedragingen heeft vertoond.   
2.  De [artikelen 6](../../../../../../ministeriele-regeling-BES/regeling/integriteit/financiële/markten/bes/BWBR0028608/README.md) en [7 van de Regeling integriteit financiële markten BES](../../../../../../ministeriele-regeling-BES/regeling/integriteit/financiële/markten/bes/BWBR0028608/README.md) zijn van overeenkomstige toepassing.   

### Artikel  4  

####Toezichtsmaatregelen

In het geval dat de toezichtautoriteit heeft geconcludeerd dat de betrouwbaarheid niet (meer) buiten twijfel staat en uit [de toezichtswet](../../../../../../wet-BES/wet/toezicht/verzekeringsbedrijf/bes/BWBR0028495/README.md) zelf geen directe consequenties voortvloeien, kan de toezichtautoriteit gebruik maken van de haar ingevolge de toezichtswet toekomende bevoegdheden (bijvoorbeeld het geven van een aanwijzing of het niet verlenen c.q. intrekken van een vergunning).  

### Artikel  5  

####Inwerkingtreding

Dit besluit treedt in werking met ingang van de eerste dag na dagtekening van de Staatscourant waarin het wordt geplaatst.  

Amsterdam 
11 januari 2011   

De Nederlandsche Bank NV, 
A.J. Kellermann,  
directeur.    
