<meta http-equiv='Content-Type' content='text/html; charset=utf-8' />

##Beleidsregel van De Nederlandsche Bank N.V. van 20 november 2008, nr. Tb/2008/01928/wjw, houdende beoordelingscriteria voor goedkeuring van gedragscodes van actuariële organisaties voor de onafhankelijkheid van de waarmerkende actuaris op grond van artikel 148, tweede lid, Pensioenwet en artikel 143, tweede lid, Wet verplichte beroepspensioenregeling (Beleidsregel gedragscode onafhankelijkheid actuariële organisaties)

De Nederlandsche Bank N.V.,  
Gelet op [artikel 148, tweede lid, Pensioenwet](../../../../../../../wet/pensioenwet/BWBR0020809/README.md) en [artikel 143, tweede lid, Wet verplichte beroepspensioenregeling](../../../../../../../wet/wet/verplichte/beroepspensioenregeling/BWBR0018831/README.md);

Na overleg met het Actuarieel Genootschap;
Besluit:    

### Artikel  1  

In deze beleidsregel wordt verstaan onder: 

a. *actuariële organisatie:* actuariële organisatie waartoe de waarmerkende actuaris behoort in de zin van [artikel 148, tweede lid, Pensioenwet](../../../../../../../wet/pensioenwet/BWBR0020809/README.md) of [artikel 143, tweede lid, Wet verplichte beroepspensioenregeling](../../../../../../../wet/wet/verplichte/beroepspensioenregeling/BWBR0018831/README.md);  

b. *DNB:* De Nederlandsche Bank N.V.;  

c. *pensioenfonds:* pensioenfonds, bedoeld in [artikel 1, van de Pensioenwet](../../../../../../../wet/pensioenwet/BWBR0020809/README.md), of beroepspensioenfonds, bedoeld in [artikel 1, van de Wet verplichte beroepspensioenregeling](../../../../../../../wet/wet/verplichte/beroepspensioenregeling/BWBR0018831/README.md), waarvoor de waarmerkende actuaris van een actuariële organisatie de actuariële staten waarmerkt en een actuariële verklaring opstelt.    

### Artikel  2  

1.  DNB verleent goedkeuring als bedoeld in [artikel 148, tweede lid, van de Pensioenwet](../../../../../../../wet/pensioenwet/BWBR0020809/README.md), onderscheidenlijk als bedoeld in [artikel 143, tweede lid, van de Wet verplichte beroepspensioenregeling](../../../../../../../wet/wet/verplichte/beroepspensioenregeling/BWBR0018831/README.md), indien in de in die leden bedoelde gedragscode ten minste bepaalt: 

a. dat de actuariële organisatie die een opdracht uitvoert van een pensioenfonds tot het waarmerken van de actuariële staten en het opstellen van een actuariële verklaring, deze werkzaamheden laat uitoefenen door een bij haar werkzame of aan haar verbonden actuaris die onafhankelijk is van het desbetreffende pensioenfonds;  

b. dat, indien de actuariële organisatie betrekkingen onderhoudt met een pensioenfonds of een met dat pensioenfonds verbonden derde die een bedreiging kunnen vormen voor de onafhankelijkheid van een bij haar werkzame of aan haar verbonden actuaris ten opzichte van dat pensioenfonds of derde, de actuariële organisatie maatregelen neemt om zijn onafhankelijkheid te waarborgen door deze bedreiging uit te sluiten of te beperken en indien dat niet mogelijk is, de actuariële organisatie de opdracht van het pensioenfonds tot het waarmerken van de actuariële staten en het opstellen van een actuariële verklaring niet accepteert of deze beëindigt;  

c. dat de onder b bedoelde maatregelen schriftelijk worden vastgelegd;  

d. de interne regels en procedures van de actuariële organisatie aan de hand waarvan zij doorlopend nagaat en ervoor zorgt dat de bij haar werkzame of aan haar verbonden waarmerkende actuaris onafhankelijk is van het pensioenfonds;  

e. dat de bij de actuariële organisatie werkzame of aan haar verbonden waarmerkende actuarissen de actuariële organisatie ten minste eenmaal per jaar schriftelijk bevestigen dat zij de onder d bedoelde regels en procedures naleven en dat zij de actuariële organisatie steeds onverwijld informeren over ernstige bedreigingen ter zake van hun onafhankelijkheid.     
2.  Voorwaarde voor goedkeuring door DNB is dat de in het eerste lid, onderdeel d, bedoelde regels en procedures naar het oordeel van DNB adequaat zijn. Aan deze voorwaarde wordt geacht te zijn voldaan indien de desbetreffende regels en procedures naar aard en strekking overeenkomen met de bij of krachtens de [Wet op de registeraccountants](../../../../../../../wet/wet/op/de/registeraccountants/BWBR0002374/README.md) of de [Wet op de accountants-administratieconsulenten](../../../../../../../wet/wet/op/de/accountants-administratieconsulenten/BWBR0002856/README.md) gestelde regels inzake onafhankelijkheid.   

### Artikel  3  

Deze beleidsregel treedt in werking met ingang van de tweede dag na de dagtekening van de Staatscourant waarin zij wordt geplaatst.  

### Artikel  4  

Deze beleidsregel wordt aangehaald als: Beleidsregel gedragscode onafhankelijkheid actuariële organisaties.  
Deze beleidsregel zal met de toelichting in de Staatscourant worden geplaatst.   

Amsterdam 
20 november 2008   

De Nederlandsche Bank N.V., 
de directeur, 
A.J.Kellermann   
