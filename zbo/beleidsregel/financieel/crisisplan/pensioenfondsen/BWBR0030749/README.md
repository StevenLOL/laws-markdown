<meta http-equiv='Content-Type' content='text/html; charset=utf-8' />

##Beleidsregel van De Nederlandsche Bank van 5 december 2011, nr. Tb/2011/734668, inzake het opstellen van een financieel crisisplan in het kader van de verplichting op grond van artikel 145 Pensioenwet en artikel 140 van de Wet verplichte beroepspensioenregeling en artikel 24 van het Besluit Financieel toetsingskader pensioenfondsen om in de actuariële en bedrijfstechnische nota onder meer een beschrijving te geven van een financieel crisisplan als onderdeel van de hoofdlijnen van het interne beheersingssysteem en de financiële sturingsmiddelen (Beleidsregel financieel crisisplan pensioenfondsen)

De Nederlandsche Bank N.V.,  
Gelet op de [artikelen 143](../../../../../../wet/pensioenwet/BWBR0020809/README.md) en [145 Pensioenwet](../../../../../../wet/pensioenwet/BWBR0020809/README.md) en [138 ](../../../../../../wet/wet/verplichte/beroepspensioenregeling/BWBR0018831/README.md)en [140 Wet verplichte beroepspensioenregeling](../../../../../../wet/wet/verplichte/beroepspensioenregeling/BWBR0018831/README.md);

Gelet op de [artikelen 24](../../../../../../AMvB/besluit/financieel/toetsingskader/pensioenfondsen/BWBR0020871/README.md) en [26 van het Besluit financieel toetsingskader pensioenfondsen](../../../../../../AMvB/besluit/financieel/toetsingskader/pensioenfondsen/BWBR0020871/README.md);

Na overleg met representatieve organisaties van (beroeps)pensioenfondsen;
Besluit:    

### Artikel  1  

####Definities

Voor de toepassing van deze beleidsregel wordt verstaan onder: 

a.  *DNB:* De Nederlandsche Bank N.V.;  

b.  *Wvb:* [Wet verplichte beroepspensioenregeling](../../../../../../wet/wet/verplichte/beroepspensioenregeling/BWBR0018831/README.md);  

c.  *Pw:* [Pensioenwet](../../../../../../wet/pensioenwet/BWBR0020809/README.md)  

d.  *fonds:* een pensioenfonds als bedoeld in [artikel 1 van de Pensioenwet ](../../../../../../wet/pensioenwet/BWBR0020809/README.md)of een beroepspensioenfonds als bedoeld in [artikel 1 van de Wvb](../../../../../../wet/wet/verplichte/beroepspensioenregeling/BWBR0018831/README.md);  

e.  *financieel crisisplan:* een beschrijving van maatregelen die een fonds op korte termijn zou kunnen inzetten indien de dekkingsgraad zich bevindt op of zeer snel beweegt richting kritische waarden waardoor het realiseren van de doelstelling van het pensioenfonds in gevaar komt;  

f.  *belanghebbenden:* de bij het pensioenfonds betrokken deelnemers, gewezen deelnemers, andere aanspraakgerechtigden, pensioengerechtigden en werkgever(s).   

### Artikel  2  

Als onderdeel van de beschrijving van de hoofdlijnen van het interne beheersingssyteem, zoals voorgeschreven bij of krachtens [artikelen 145 Pw](../../../../../../wet/pensioenwet/BWBR0020809/README.md) en [140 Wvb](../../../../../../wet/wet/verplichte/beroepspensioenregeling/BWBR0018831/README.md) en de beschrijving van de financiële sturingsmiddelen zoals vereist op grond van [artikel 24, aanhef en onderdeel a en g van het Besluit financieel toetsingskader pensioenfondsen](../../../../../../AMvB/besluit/financieel/toetsingskader/pensioenfondsen/BWBR0020871/README.md) zoals opgenomen in de actuariële en bedrijfstechnische nota, bevat de actuariële en bedrijfstechnische nota een financieel crisisplan. 

### Artikel  3  

Een fonds dat volledig is verzekerd, of een voorgenomen besluit tot liquidatie heeft en in dat kader een schriftelijke melding aan DNB heeft gedaan van een voornemen tot collectieve waardeoverdracht conform [artikel 84 Pw](../../../../../../wet/pensioenwet/BWBR0020809/README.md) of [artikel 92 van de Wvb](../../../../../../wet/wet/verplichte/beroepspensioenregeling/BWBR0018831/README.md), hoeft in de actuariële en bedrijfstechnische nota geen financieel crisisplan op te nemen. 

### Artikel  4  

Het financieel crisisplan beschrijft één of meerdere financiële situaties van het fonds die naar de mening van het fonds als een crisissituatie van het fonds gekarakteriseerd kunnen worden. 

### Artikel  5  

Het financieel crisisplan beschrijft vanaf welk niveau dekkingsgraad het fonds, met in acht neming van [artikel 134 Pw](../../../../../../wet/pensioenwet/BWBR0020809/README.md) dan wel [artikel 129 Wvb](../../../../../../wet/wet/verplichte/beroepspensioenregeling/BWBR0018831/README.md), naar verwachting zonder korten niet meer binnen de door [artikel 140 Pw](../../../../../../wet/pensioenwet/BWBR0020809/README.md) dan wel [artikel 135 Wvb ](../../../../../../wet/wet/verplichte/beroepspensioenregeling/BWBR0018831/README.md)gestelde termijnen bij een kortetermijnherstelplan het minimaal vereist eigen vermogen op basis van [artikel 131 Pw](../../../../../../wet/pensioenwet/BWBR0020809/README.md) respectievelijk [130 Wvb](../../../../../../wet/wet/verplichte/beroepspensioenregeling/BWBR0018831/README.md) kan hebben bereikt. 

### Artikel  6  

Het financieel crisisplan beschrijft welke maatregelen het fonds ter bestrijding van een financiële crisissituatie van het fonds ter beschikking staan. 

### Artikel  7  

Het financieel crisisplan beschrijft de mate van inzetbaarheid van de inzet van de ter beschikking staande maatregelen. 

### Artikel  8  

Het financieel crisisplan geeft een indicatie van het financiële effect van de inzet van de ter beschikking staande maatregelen. 

### Artikel  9  

Het financieel crisisplan beschrijft hoe bij het inzetten van maatregelen op evenwichtige wijze rekening wordt gehouden met de belangen van de verschillende belanghebbenden van het fonds. 

### Artikel  10  

Het financieel crisisplan beschrijft hoe en op welke wijze het bestuur in heldere en begrijpelijke bewoordingen met belanghebbenden communiceert indien zich een crisissituatie als bedoeld in artikel 4 voordoet. Tevens geeft het bestuur aan hoe en op welke wijze het in heldere en begrijpelijke bewoordingen over het financieel crisisplan van het fonds communiceert met belanghebbenden in de periode dat zich nog geen crisissituatie heeft voorgedaan. 

### Artikel  11  

Het financieel crisisplan beschrijft het besluitvormingsproces ter uitvoering van het financieel crisisplan in geval van een crisissituatie bij het fonds. 

### Artikel  12  

Het fonds beoordeelt jaarlijks de actualiteit van het financieel crisisplan en past dit zonodig aan. 

### Artikel  13  

####Inwerkingtreding

Deze beleidsregel zal met toelichting in de Staatscourant worden geplaatst en treedt in werking vanaf de eerste dag na publicatie in de Staatscourant . 

Amsterdam 
5 december 2011   

De Nederlandsche Bank NV, 
A.J.  Kellermann,  
directeur.    
