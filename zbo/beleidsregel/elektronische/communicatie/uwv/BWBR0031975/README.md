<meta http-equiv='Content-Type' content='text/html; charset=utf-8' />

##Beleidsregel elektronische communicatie UWV

Het Uitvoeringsinstituut werknemersverzekeringen;  
Gelet op [artikel 32e, eerste lid, van de Wet structuur uitvoeringsorganisatie werk en inkomen](../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md) en [artikel 2:15 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md);
Besluit:    

### Artikel  1  

####Algemene bepalingen

In dit besluit wordt verstaan onder: 

a.  *Wet SUWI:* de [Wet structuur uitvoeringsorganisatie werk en inkomen](../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);  

b.  *UWV:* het Uitvoeringsinstituut werknemersverzekeringen, genoemd in [hoofdstuk 5 van de Wet SUWI](../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md).   

### Artikel  2  

####Elektronisch communiceren met UWV

– 1 Het verkeer tussen burgers en UWV als bedoeld in [artikel 32e van de Wet SUWI](../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md) vindt elektronisch plaats, voor zover dat artikel elektronisch verkeer voorschrijft, en voor zover het verkeer betreft als opgenomen in de bijlage bij deze beleidsregel. Deze bijlage is te vinden op de website van UWV of op te vragen bij UWV Telefoon Werknemers, 0900 – 92 94 of een van de vestigingen van het UWV WERKbedrijf.  

– 2 In afwijking van het eerste lid vindt het verkeer tussen burgers en UWV niet verplicht elektronisch plaats voor zover: 

a. elektronisch verkeer naar het oordeel van UWV onmogelijk of onredelijk bezwarend is voor de burger;  

b. het verkeer plaatsvindt in het kader van een klacht-, bezwaar- of gerechtelijke procedure;  

c. het verkeer betrekking heeft op het opleggen van een maatregel of bestuurlijke boete door UWV, of op het verrekenen met de uitkering van op grond van een terugvordering of boete te betalen bedragen;  

d. betrokkene op grond van de daarvoor geldende voorwaarden geen DigiD kan aanvragen;  

e. het verkeer betrekking heeft op arbeidsbemiddeling door UWV WERKbedrijf die is ingegaan vóór 1 juli 2012.     

### Artikel  3  

####Toestemming om niet-elektronisch te communiceren

– 1 UWV verleent in de gevallen bedoeld in het tweede lid van artikel 2 toestemming om niet-elektronisch te communiceren. Dat kan zowel uit eigen beweging als op aanvraag van de burger die het betreft. De aanvraag moet gemotiveerd zijn.  

– 2 De toestemming kan worden verleend voor een bepaalde periode, met betrekking tot een specifiek soort verkeer, en/of met betrekking tot een specifieke situatie.  

– 3 Voor zover de toestemming wordt verleend hoeft de burger zijn berichten niet elektronisch te verzenden, en zal UWV ook geen berichten aan de burger verzenden op elektronische wijze.   

### Artikel  4  

####Onjuist verzonden bericht

– 1. Een bericht dat op grond van [artikel 32e, eerste lid, van de Wet SUWI](../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md) en deze Beleidsregel elektronisch verzonden moet worden; 

a. maar desondanks per niet-elektronische post door UWV wordt ontvangen; of  

b. dat weliswaar elektronisch naar UWV wordt verzonden, maar niet via een daarvoor uitdrukkelijk door UWV opengesteld elektronisch kanaal door UWV wordt ontvangen;   wordt niet in behandeling genomen.  

– 2. UWV bevestigt het niet in behandeling nemen van het bericht aan de afzender. Daarbij vermeldt UWV waar de afzender informatie kan verkrijgen over de juiste wijze van verzending.  

– 3. Als het bericht een aanvraag in de zin van de [Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) bevat vindt de bevestiging bedoeld in het tweede lid niet eerder plaats dan nadat de afzender in de gelegenheid is gesteld om het bericht alsnog binnen twee weken via het uitdrukkelijk daarvoor door UWV opengestelde elektronische kanaal in te dienen. De aanvrager wordt daartoe echter niet in de gelegenheid gesteld wanneer zijn bericht automatisch door de door UWV gebruikte software wordt geweigerd.  

– 4. De in het derde lid genoemde termijn kan op verzoek worden verlengd met één week, en in bijzondere gevallen met vier weken.   

### Artikel  5  

####Citeertitel

Dit besluit wordt aangehaald als: Beleidsregel elektronische communicatie UWV. 

### Artikel  6  

####Inwerkingtreding

Dit besluit treedt in werking met ingang van 1 juli 2012. 
Indien de Staatscourant waarin dit besluit wordt geplaatst, wordt uitgegeven na 1 juli 2012, treedt dit besluit in werking met ingang van de dag na dagtekening van de Staatscourant waarin het wordt geplaatst en werkt het terug tot en met 1 juli 2012.   

Amsterdam 
19 juni 2012   

B.J. Bruins,  
Voorzitter Raad van Bestuur van UWV.   

###Bijlage 

Gepubliceerd op www.uwv.nl.
