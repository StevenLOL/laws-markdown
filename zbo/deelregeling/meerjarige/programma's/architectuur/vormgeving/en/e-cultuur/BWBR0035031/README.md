<meta http-equiv='Content-Type' content='text/html; charset=utf-8' />

##Besluit van het bestuur van de Stichting Stimuleringsfonds Creatieve Industrie tot vaststelling van een deelregeling, houdende regels voor het verstrekken van subsidies voor meerjarige activiteitenprogramma’s, die de kwaliteit van architectuur, vormgeving en e-cultuur bevorderen en vanuit een culturele invalshoek hun maatschappelijke en economische meerwaarde vergroten

### Artikel  1  

####Doelstellingen Deelregeling Meerjarige Programma’s Architectuur, Vormgeving en E-cultuur

Deze deelregeling heeft als oogmerk het bevorderen van hoogwaardige kwaliteit in architectuur, vormgeving en e-cultuur en het versterken vanuit een culturele invalshoek van haar maatschappelijke en economische meerwaarde. Daarbij gaat het ook om het bevorderen van een sectoroverschrijdende aanpak en de samenwerking tussen creatieve disciplines en relevante partners, zowel in Nederland als in het buitenland. 

### Artikel  2  

####Reikwijdte

Met toepassing van deze deelregeling kunnen subsidies worden verstrekt voor culturele programma’s die qua inhoud, opzet en uitvoering van nationale of internationale betekenis zijn. Een programma omvat verschillende projectvormen, waarvan de uitvoering bijdraagt aan één of meerdere van de volgende doelstellingen: 

– innovatie;  

– kennisverdieping;  

– talentontwikkeling;  

– bevorderen crosssectorale samenwerking;  

– bevorderen cultureel ondernemerschap c.q. voorbeeldig opdrachtgeverschap;  

– versterken internationale positionering ontwerpsector;  

– bevorderen publieke belangstelling.   

### Artikel  3  

####Drempelnorm

Op basis van deze deelregeling kan alleen subsidie verstrekt worden: 

1. Als de aanvrager een culturele instelling is die minimaal drie jaar actief is en die een samenhangend en excellent programma heeft uitgevoerd op het gebied van architectuur, vormgeving of e-cultuur;  

2. Indien over de afgelopen drie jaar de aanvrager minder dan 80% van de subsidiabele activiteitenlasten heeft ontvangen uit subsidie van de minister van Onderwijs, Cultuur en Wetenschap of andere Rijkscultuurfondsen.   

### Artikel  4  

####Weigeringsgronden

Subsidie wordt in ieder geval geweigerd: 

1. Indien voor de activiteiten waarvoor op grond van deze regeling subsidie wordt aangevraagd, aan de aanvrager subsidie is of zal worden verleend op grond van: 

a. de [Regeling op het specifiek cultuurbeleid](../../../../../../../../../ministeriele-regeling/regeling/op/het/specifiek/cultuurbeleid/BWBR0027597/README.md);  

b. [Deelregeling meerjarige activiteitensubsidies Fonds Podiumkunsten 2013–2016](../../../../../../../../../zbo/deelregeling/meerjarige/activiteitensubsidies/fonds/podiumkunsten/etc/BWBR0030587/README.md);  

c. [Deelregeling meerjarige activiteitensubsidies Fonds voor Cultuurparticipatie 2013–2016](../../../../../../../../../zbo/deelregeling/meerjarige/activiteitensubsidies/fonds/voor/etc/BWBR0030592/README.md);  

d. [Regeling meerjarige subsidies Nederlands Letterenfonds 2013–2016](../../../../../../../../../zbo/regeling/meerjarige/subsidies/nederlands/letterenfonds/2013–2016/BWBR0030661/README.md);  

e. [Deelreglement Filmactiviteiten van de Stichting Nederlands Fonds voor de Film](../../../../../../../../../zbo/deelreglement/filmactiviteiten/van/de/stichting/nederlands/fonds/voor/de/etc/BWBR0030064/README.md);  

f. [Deelregeling Meerjarenprogramma’s Presentatie en Erfgoedinstellingen](../../../../../../../../../zbo/deelregeling/meerjarenprogramma's/presentatie/en/erfgoedinstellingen/BWBR0032687/README.md) van Stichting Mondriaan Fonds.    

2. Als de aanvrager in de voorgaande twee jaar niet heeft voldaan aan een of meer voorwaarden of verplichtingen, waaronder in elk geval ook vallen het juist en tijdig afronden van de gesubsidieerde activiteiten, het tijdig melden van relevante veranderingen in de uitvoering en het juist en tijdig verantwoorden van de activiteiten van door de minister van Onderwijs, Cultuur en Wetenschap of het Stimuleringsfonds Creatieve Industrie verleende subsidie;  

3. Als de aanvrager niet voldoet aan de voor de betreffende instelling gebruikelijke normen met betrekking tot good governance op het terrein van goed bestuur, adequaat toezicht en transparante verantwoording;   

### Artikel  5  

####Formele criteria

1.  Een programma omvat een aantal, qua vorm en inhoud met elkaar samenhangende activiteiten. Deze activiteiten beslaan een periode van 24 maanden, zodat er daadwerkelijk sprake is van een meerjarig programma.   
2.  De beoogde uitvoering van het aangevraagde activiteitenprogramma vindt plaats in de periode 2015–2016;   
3.  Het subsidie kan per aanvrager niet meer dan € 500.000 per jaar bedragen;   
4.  Het subsidie kan niet meer bedragen dan 80% van de subsidiabele activiteitenlasten.   
5.  Instellingen die op basis van deze Deelregeling subsidie ontvangen, kunnen gedurende de uitvoering van het programma geen aanspraak maken op subsidies met toepassing van andere Deelregelingen van het Stimuleringsfonds, met uitzondering van de [Deelregeling Internationalisering](../../../../../../../../../zbo/deelregeling/internationalisering/creatieve/industrie/BWBR0033523/README.md);  

### Artikel  6  

####Beoordelingscriteria

De commissie toetst de aanvraag voor een programma op: 

1. De in het verleden behaalde resultaten. De adviescommissie toetst deze resultaten op basis van haar waardering van de volgende onderwerpen:   

1. kwaliteit: in hoeverre zijn de activiteiten van de instelling in het afgelopen jaar qua inhoud, opzet en uitvoering onderscheidend geweest ten opzichte van het bestaande (inter)nationale aanbod;  

2. pluriformiteit: in hoeverre heeft de instelling in het afgelopen jaar een onderscheidende positie ingenomen in de wijze waarop de disciplines architectuur, vormgeving en e-cultuur onder de aandacht zijn gebracht;  

3. platform: in hoeverre hebben de activiteiten in het afgelopen jaar een betekenisvolle rol gespeeld in het samenspel van talentontwikkeling, onderzoek, innovatie, het genereren van publiciteit, het bij elkaar brengen van relevante disciplines en partners tot en met de implementatie.  

2. In hoeverre het voorgestelde programma aansluit op deze deelregeling en met name op de artikelen 1 en 2 van deze deelregeling.  

3. In hoeverre het voorgestelde programma consistent is in doel, opzet, betrokken deskundigheid, mate en wijze van cofinanciering en publieksbereik.   

### Artikel  7  

####Advies voorafgaand aan subsidieverlening

Het bestuur beslist over de subsidieverlening op basis van het advies van een door het bestuur in te stellen adviesorgaan. De advisering heeft het karakter van een tender. Het adviesorgaan betrekt in zijn overwegingen welke programma’s beter aansluiten bij deze deelregeling. 

### Artikel  8  

####Inwerkingtreding

Deze deelregeling treedt in werking met ingang van de dag na de datum van uitgifte van de Staatscourant waarin deze wordt geplaatst. 

### Artikel  9  

####Citeertitel

Deze deelregeling wordt aangehaald als: Deelregeling Meerjarige Programma’s Architectuur, Vormgeving en E-cultuur. 
Deze deelregeling zal in de Staatscourant worden geplaatst.  

De stichting Stimuleringsfonds Creatieve Industrie, 
J. Rodermond,  
directeur/bestuurder.    
