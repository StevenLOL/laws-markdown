<meta http-equiv='Content-Type' content='text/html; charset=utf-8' />

##Nadere regels Besluit PE

Gelet op artikel 3 en 4 van het Besluit permanente educatie Wbtv;
stelt de Raad voor Rechtsbijstand de volgende Nadere regels Besluit PE vast:    

####Scholingsactiviteiten

### Artikel  1  

####Criteria scholingsactiviteiten

1.  Een scholingsactiviteit dient aan de volgende criteria te voldoen: 

a. Onderwerp en leerdoelen zijn gericht op het op peil houden van de competenties uit het ‘Landelijk profiel van eindcompetenties vertalen hbo-opleidingen Vertalen en Tolken Nederland’;  

b. Scholingsactiviteiten worden geëvalueerd;  

c. Een deelnemer ontvangt een certificaat c.q. bewijs van deelname van de aanbieder van een scholingsactiviteit;  

d. Een deelnemer ontvangt een omschrijving van de scholingsactiviteit van de aanbieder van de scholingsactiviteit.     
2.  De omschrijving van een scholingsactiviteit bevat tenminste de volgende informatie: 

a. doelgroep;  

b. leerdoelen;  

c. globale inhoud;  

d. een overzicht van het lesmateriaal inclusief omvang;  

e. aantal contacturen (exclusief pauzes, borrel etc.);  

f. totaal aantal uren studiebelasting;  

g. totaal aantal PE-punten;  

h. deskundigen (incl. curriculum vitae);  

i. de wijze waarop scholingsactiviteiten worden geëvalueerd.    

### Artikel  2  

####Bepalen aantal PE-punten

1.  Een aanbieder van een scholingsactiviteit bepaalt het aantal PE-punten dat voor een scholingsactiviteit mag worden geregistreerd op basis van de studiebelasting.   
2.  De studiebelasting wordt bepaald op de volgende wijze: 

a. Eén contactuur is gelijk aan 1 PE-punt;  

b. Voorbereiding wordt onderverdeeld in de volgende categorieën: 

i. Lezen: per 20 A4-pagina’s wordt 1 PE-punt toegekend;  

ii. Huiswerkopdrachten maken: per 4 A4-pagina’s wordt 1 PE-punt toegekend;  

iii. Vertaalopdrachten: per 250 woorden in de brontekst wordt 1 PE-punt toegekend.      

####Overige activiteiten

### Artikel  3  

####Overige activiteiten

Een tolk of vertaler kan conform onderstaande tabel PE-punten registeren voor permanente educatie.  

| Activiteit  | Methode berekenen  PE-punten  | Maximaal aantal  PE-punten  | Controle en beoordelingsvoorwaarden  |
|:---|:---|:---|:---|
| Verblijf van minimaal 10 dagen met een zakelijk karakter in het taalgebied van de bron- of doeltaal  | Per verblijf 5 PE-punten  | Maximaal 10 punten  | Vormvrij. Te denken valt aan vliegtickets, facturen van hotel en een verklaring over het zakelijke karakter van het verblijf.  |
| Het bezoeken van/ stage lopen bij werkgerelateerde instellingen, organisaties, bedrijven e.d. (bijvoorbeeld Internationaal Hof van Justitie,  Nederlands Forensisch Instituut, fabrieken e.d.)  | Per activiteit 2 PE-punten  | Maximaal 10 PE-punten  | Verklaring van de instelling met vermelding van tenminste een omschrijving van de stage/ doel van het bezoek en de tijdsbesteding.  |
| Het optreden als docent, examinator, cursusleider of spreker  | 1 PE-punt per contactuur. Voor de voorbereiding rekent men 25% van het totaal aantal uren.  | Maximaal 20 PE-punten  | Verklaring van de opdrachtgever incl. dagprogramma en eventuele facturen.  |
| Het vervullen van een bestuursfunctie in een beroeps- of branchevereniging  | 5 PE-punten per functie die minimaal 1 jaar bekleed is.  | Maximaal 10 PE-punten  | Uittreksel van kamer van koophandel c.q. een verklaring van het dagelijks bestuur waaruit de functie en de duur blijkt.  |
| Wetenschappelijke publicaties en publicaties in vakbladen  | 1 PE-punt per 500 woorden  | Maximaal 20 PE-punten  | De publicatie zelf inclusief de onderbouwing waaruit blijkt dat aan de voorwaarden voor publicatie wordt voldaan  |
| Intervisie of collegiale toetsing  | Per activiteit 4 PE-punten  | Maximaal 20 PE-punten  | Omschrijving van de activiteit en presentielijst ondertekend door alle betrokkenen.  |
| Zelfstudie, het bijhouden van vakliteratuur en ondersteunende literatuur  | Per activiteit 1 PE-punten  | Maximaal 5 PE-punten  | Omschrijving activiteit, Abonnement/ aanschaf vakliteratuur.  |

### Artikel  4  

####Inwerkingtreding

Dit besluit treedt in werking één dag na bekendmaking in de Staatscourant. 

De Raad voor Rechtsbijstand, 
P.J.M. van den Biggelaar,  
Directeur Stelsel  

J. Wijkstra  
Directeur Bedrijfsvoering    
