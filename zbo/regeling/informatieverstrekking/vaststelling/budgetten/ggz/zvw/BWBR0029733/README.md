<meta http-equiv='Content-Type' content='text/html; charset=utf-8' />

##Regeling informatieverstrekking vaststelling budgetten GGZ Zvw

Gelet op de [artikelen 62](../../../../../../../../wet/wet/marktordening/gezondheidszorg/BWBR0020078/README.md) en [68, van de Wet marktordening gezondheidszorg](../../../../../../../../wet/wet/marktordening/gezondheidszorg/BWBR0020078/README.md) (Wmg),
heeft de Nederlandse Zorgautoriteit (NZa) met besluit van 14 december 2010 de volgende regeling vastgesteld:    

### Artikel  1  

####Reikwijdte

Deze regeling is van toepassing op tweedelijns curatieve geestelijke gezondheidszorg (GGZ) als omschreven bij of krachtens de [Zorgverzekeringswet](../../../../../../../../wet/zorgverzekeringswet/BWBR0018450/README.md) (Zvw), doch voor zover de aanbieder van deze zorg is aan te merken als gebudgetteerde instelling als bedoeld in de beleidsregel ‘Overgang curatieve GGZ naar Zvw en invoering DBC’s’.  

### Artikel  2  

####Doel

Deze regeling heeft tot doel vastlegging van de informatie die moet worden verstrekt ten behoeve van de vaststelling van budgetten van de in artikel 1 genoemde zorgaanbieders.  

### Artikel  3  

####Te verstrekken informatie

Gebudgetteerde instellingen als bedoeld in de beleidsregel ‘Overgang curatieve GGZ naar Zvw en invoering DBC’s’ verstrekken de NZa overeenkomstig de beleidsregel ‘Procedure en indieningstermijnen vaststelling en verrekening aanvaardbare kosten GGZ Zvw’ jaarlijks de volgende gegevens en inlichtingen: 

a. Jaarlijks vóór 1 maart van het jaar t een opgave van de gemaakte productieafspraken met betrekking tot het jaar t in zowel DBC’s als budgetparameters. Daarvoor dient gebruik te worden gemaakt van het ‘Budgetformulier Zvw en afspraken DBC’s GGZ’. Een dergelijke opgave is compleet, indien deze ten minste de volgende onderdelen bevat: 

– een tweezijdig ondertekend voorblad van het formulier;  

– een Excelversie van het ingediende formulier, waarbij geldt dat het controlegetal op het Excel-voorblad dient overeen te komen met het ondertekende voorblad.    

b. Jaarlijks vóór 1 april van het jaar t + 1 een opgave van de gerealiseerde DBC-omzet in het jaar t. Daarvoor dient gebruik te worden gemaakt van het formulier ‘Verantwoordingsdocument DBC GGZ-omzet’ . <sup> 1  De genoemde formulieren worden door de NZa elektronisch beschikbaar gesteld via haar website: www.nza.nl.  </sup> Een dergelijke opgave is compleet, indien deze ten minste de volgende onderdelen bevat: 

– een ondertekend voorblad van het formulier;  

– een Excelversie van het ingediende formulier, waarbij geldt dat het controlegetal op het Excel-voorblad dient overeen te komen met het ondertekende voorblad;  

– de bijbehorende accountantsverklaring (zie artikel 4).    

c. Jaarlijks vóór 1 juni van het jaar t + 1 een opgave van de gerealiseerde productie in budgetparameters in jaar t. Daarvoor dient gebruik te worden gemaakt van het formulier ‘Nacalculatie GGZ Zvw’. Een dergelijke opgave is compleet, indien deze ten minste de volgende onderdelen bevat: 

– een ondertekend voorblad van het formulier;  

– een Excelversie van het ingediende formulier, waarbij geldt dat het controlegetal op het Excel-voorblad dient overeen te komen met het ondertekende voorblad;  

– de bijbehorende accountantsverklaring (zie artikel 4).     De gegevens en inlichtingen worden verstrekt op de wijze die in de ‘Beleidsregel procedure en indieningstermijnen vaststelling en verrekening aanvaardbare kosten’ is aangegeven. Indien de verzekeraar het formulier ‘Nacalculatie GGZ Zvw’ niet mede ondertekent, dient de zorgaanbieder het formulier zonder mede-ondertekening binnen de gestelde termijn bij de NZa in.  

### Artikel  4  

####Accountantcontrole

De zorgaanbieder draagt er zorg voor dat een accountant als bedoeld in [artikel 393 van Boek 2 van het Burgerlijk Wetboek](../../../../../../../../wet/burgerlijk/wetboek/boek/2/BWBR0003045/README.md) de juistheid van de op grond van artikel 3, onder b en c, verstrekte gegevens en inlichtingen en de mate waarin is voldaan de [Regeling Administratieve organisatie en interne controle AWBZ-zorgaanbieders](../../../../../../../../zbo/regeling/administratieve/organisatie/en/interne/controle/etc/BWBR0028933/README.md) (behorende bij formulier onder artikel 3.c), Regeling AO/IC DBC GGZ en de [Regeling DBC GGZ Validatie](../../../../../../../../zbo/regeling/dbc/ggz/validatie/BWBR0028936/README.md) (behorende bij formulier onder artikel 3.b), bevestigt, overeenkomstig de wijze die in de genoemde formulieren en de daarbij eventueel beschikbaar gestelde controleprotocollen is aangegeven.  

### Artikel  5  

####Slotbepalingen

Gelijktijdig met de inwerkingtreding van deze regel wordt de ‘ [Regeling informatieverstrekking vaststelling budgetten GGZ Zvw](../../../../../../../../zbo/regeling/informatie-verstrekking/vaststelling/budgetten/ggz/zvw/BWBR0029227/README.md) ’, met kenmerk NR/CU-503, ingetrokken. Deze regeling treedt in werking met ingang van de tweede dag na de dagtekening van de Staatscourant waarin de mededeling als bedoeld in [artikel 20, tweede lid, sub a, van de Wmg](../../../../../../../../wet/wet/marktordening/gezondheidszorg/BWBR0020078/README.md), wordt geplaatst Deze regeling kan worden aangehaald als ‘Regeling informatieverstrekking vaststelling budgetten GGZ Zvw’.  

Nederlandse Zorgautoriteit, 
C.C. van Beek MCM,  
lid/plv. vz. Raad van Bestuur    
