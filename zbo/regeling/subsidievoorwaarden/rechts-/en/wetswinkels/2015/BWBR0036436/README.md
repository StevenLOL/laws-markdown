<meta http-equiv='Content-Type' content='text/html; charset=utf-8' />

##Regeling subsidievoorwaarden rechts- en wetswinkels 2015

Het bestuur van de Raad voor Rechtsbijstand,  
gelet op artikel 37c jo. 42c van de Wet op de rechtsbijstand subsidie verlenen aan rechts- en wetswinkels;
heeft daartoe de volgende regeling vastgesteld:    

### Artikel  1  

In deze regeling wordt verstaan onder: 

1)  *De Raad:* de Raad voor Rechtsbijstand;  

2)  *Een rechts- of wetswinkel:* een rechtspersoon die zonder winstoogmerk, in hoofdzaak met vrijwilligers rechtsbijstand verleent aan minder draagkrachtige personen of groepen van personen;  

3)  *Rechtsbijstand:* sociaal juridische hulpverlening. Daartoe rekent de Raad ook activiteiten zoals: voorlichting, preventie en andere activiteiten, gericht op het signaleren, voorkomen en tegengaan van tekortkomingen en leemten in de door het recht te verlenen bescherming van belangen van minder draagkrachtige rechtzoekenden;  

4)  *Een subsidie:* subsidie als bedoeld in artikel 37c jo. 42c van de Wet op de rechtsbijstand;  

5)  *Een activiteitenverslag:* een verslag van de activiteiten in 2014, waaruit blijkt dat de rechts- of wetswinkel gedurende de daarin beschreven periode heeft voorzien in een behoefte aan rechtsbijstand als hiervoor bedoeld. Uit het verslag dient ook te blijken dat de rechts- of wetswinkel voldoende aandacht heeft besteed aan de kwaliteitsborging van de dienstverlening;  

6)  *Een financieel verslag:* een verslag van de rechts- of wetswinkel over het financieel beheer in 2014, waaruit blijkt dat de verstrekte subsidie doelmatig is besteed aan rechtsbijstand;   

### Artikel  2  

De Raad kan onder de volgende voorwaarden subsidie verlenen; 

1) De rechts- of wetswinkel heeft in 2014 subsidie ontvangen van de Raad;  

2) De rechts- of wetswinkel die in 2014 subsidie heeft ontvangen van de Raad, komt niet in aanmerking voor (extra) subsidie voor door deze rechts- of wetswinkel te openen nieuwe spreekuurlocaties;   

### Artikel  3  

Een rechts- of wetswinkel komt met inachtneming van artikel 2 in aanmerking voor subsidie in 2015. Hierbij gelden de volgende aanvullende voorwaarden: 

a) de rechts- of wetswinkel geeft inzicht in de wijze waarop deze is georganiseerd. Dit houdt in dat de rechts- of wetswinkel de volgende gegevens aan de Raad verstrekt: 

i) de statuten van de organisatie. Hieruit moet blijken dat het gaat om een rechts- of wetswinkel zoals bedoeld in artikel 1;  

ii) een opgave van de samenstelling van het bestuur;  

iii) een opgave van het aantal medewerkers;  

iv) een opgave van de hoedanigheid van de medewerkers (juridische studenten, juristen, advocaten, deskundigen van andere disciplines enz.).    

b) de rechts- of wetswinkel dient een ingevuld aanvraagformulier subsidie 2015 in. De Raad verstrekt het aanvraagformulier.  

c) de rechts- of wetswinkel overlegt een activiteitenverslag over het jaar 2014;  

d) de rechts- of wetswinkel overlegt een financieel verslag over het jaar 2014;  

e) de rechts- of wetswinkel legt een – aanvaardbare – begroting over voor het jaar 2015, en maakt tevens melding van eventuele bij andere instanties of organisaties ingediende subsidieaanvragen en het resultaat daarvan;  

f) de medewerkers van de rechts- of wetswinkel moeten in overwegende mate vrijwilligers zijn en dus niet door hun beroep inkomsten verwerven uit de gesubsidieerde rechtsbijstand. De Raad kan hierop een uitzondering maken als de rechts- of wetswinkel kan waarborgen dat geen vermenging van vrijwillige en professionele activiteiten optreedt.   

### Artikel  4  

Aan een rechts- of wetswinkel die voor 1 mei 2015 aan de hiervoor onder artikel 2 vermelde voorwaarden heeft voldaan, kan de Raad in 2015, rekening houdend met zijn activiteiten en financiële positie, een subsidie toekennen. De subsidie aan een rechts- of wetswinkel in 2015 bedraagt nooit meer dan de bijdrage die is toegekend in 2014. Het totaalbedrag van de subsidie is gemaximeerd op € 115.000 voor alle rechtswinkels gezamenlijk. 
Aldus vastgesteld door de Raad van bestuur van de Raad voor Rechtsbijstand te Utrecht op 

25 februari 2015   

P.J.M. van den Biggelaar   

J. Wijkstra     
