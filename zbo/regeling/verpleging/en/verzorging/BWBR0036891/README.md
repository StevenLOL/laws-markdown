<meta http-equiv='Content-Type' content='text/html; charset=utf-8' />

##Regeling Verpleging en verzorging

Gelet op artikel 35, 36, 37, 38 en 58 van de Wet marktordening gezondheidszorg (Wmg), heeft de Nederlandse Zorgautoriteit (NZa) de volgende regeling vastgesteld: Verpleging en verzorging.   
### 1  

####Reikwijdte

Treedt in werking per 01-01-2016 

Deze regeling is van toepassing op zorgaanbieders die verpleging en verzorging als omschreven bij of krachtens de Zorgverzekeringswet leveren, niet zijnde de verpleging zoals bedoeld in beleidsregel ‘Verpleging in de thuissituatie, noodzakelijk in verband met medisch specialistische zorg’. De regeling ‘Verpleging en verzorging’ is ook van toepassing op zorgaanbieders die intensieve kindzorg als omschreven bij of krachtens de Zorgverzekeringswet leveren.    
### 2  

####Doel

Treedt in werking per 01-01-2016 

Het doel van deze regeling is om voorschriften te stellen voor verpleging en verzorging, alsmede intensieve kindzorg, over: 

– registratie;  

– declaratiewijze.      
### 3  

####Begripsbepalingen

Treedt in werking per 01-01-2016 

In deze regeling wordt verstaan onder:   
### 3.1  

####Audit-trail

Treedt in werking per 01-01-2016 

Zodanige vastlegging van gegevens dat het spoor van basisgegeven naar eindgegeven en omgekeerd achteraf door een externe accountant of, afhankelijk van de aard van de gegevens door de NZa en de zorgverzekeraar, kan worden gevolgd en gecontroleerd.    
### 3.2  

####Declaratie

Treedt in werking per 01-01-2016 

Het in rekening brengen van de verrichte prestatie(s) door de zorgaanbieder aan de patiënt of de zorgverzekeraar.    
### 3.3  

####Onderlinge dienstverlening

Treedt in werking per 01-01-2016 

De levering van een (deel)prestatie of van een geheel van prestaties op het gebied van de zorg als bedoeld in artikel 1 Wmg door een zorgaanbieder in opdracht van een andere zorgaanbieder op het gebied van verpleging en verzorging. De eerstgenoemde zorgaanbieder wordt in dit kader aangeduid als ‘uitvoerende zorgaanbieder’. De laatstgenoemde zorgaanbieder wordt in dit kader aangeduid als de ‘opdrachtgevende zorgaanbieder’.    
### 3.4  

####Tarief

Treedt in werking per 01-01-2016 

De prijs voor een prestatie, een deel van een prestatie of geheel van prestaties van een zorgaanbieder (artikel 1, onder k, Wmg).    
### 3.5  

####Verpleging en verzorging

Treedt in werking per 01-01-2016 

Verpleging en verzorging zoals omschreven in art. 2.10 Besluit Zorgverzekering (Bzv): 

‘1.  Verpleging en verzorging omvat zorg zoals verpleegkundigen die plegen te bieden, waarbij die zorg: 

a. verband houdt met de behoefte aan de geneeskundige zorg, bedoeld in artikel 2.4, of een hoog risico daarop,  

b. niet gepaard gaat met verblijf als bedoeld in artikel 2.12, en  

c. geen kraamzorg als bedoeld in artikel 2.11 betreft.    

2. Onder de zorg, bedoeld in het eerste lid, valt niet verzorging van verzekerden tot achttien jaar, tenzij er sprake is van verzorging vanwege complexe somatische problematiek of vanwege een lichamelijke handicap, waarbij: 

a. sprake is van behoefte aan permanent toezicht, of  

b. vierentwintig uur per dag zorg in de nabijheid beschikbaar moet zijn en die zorg gepaard gaat met een of meer specifieke verpleegkundige handelingen.’        
### 3.6  

####Zorgaanbieder

Treedt in werking per 01-01-2016 

De natuurlijke persoon of rechtspersoon als bedoeld in artikel 1 aanhef en onder c van de Wmg.    
### 3.7  

####Intensieve kindzorg

Treedt in werking per 01-01-2016 

Intensieve kindzorg is zorg aan verzekerden tot 18 jaar met complexe somatische problematiek of een lichamelijke handicap waarbij: 

a. sprake is van behoefte aan permanent toezicht of;  

b. 24 uur per dag zorg in de nabijheid beschikbaar moet zijn en die zorg gepaard gaat met een of meer specifieke verpleegkundige handelingen.   Het betreft niet alleen zorg als bedoeld in artikel 2.10 Bzv, maar ook pedagogische ondersteuning en verblijf die aan genoemde verzekerden wordt verleend op basis van andere bepalingen bij of krachtens de Zorgverzekeringswet.    
### 3.8  

####Algemeen gegevensbeheer code (AGB-code)

Treedt in werking per 01-01-2016 

Unieke code die aan iedere zorgaanbieder wordt toegekend, waarmee deze kan worden geïdentificeerd.    
### 3.9  

####Uur directe zorgverlening

Treedt in werking per 01-01-2016 

Een uur directe zorgverlening is de directe contacttijd in uren tussen zorgaanbieder en patiënt in de thuissituatie/werksituatie, alsmede de tijd besteed in het kader van indicatiestelling.    
### 3.10  

####Beeldschermcommunicatie (zorg op afstand)

Treedt in werking per 01-01-2016 

Beeldschermcommunicatie is een vorm van zorg op afstand waarbij het patiëntcontact gericht is op het op afstand leveren van geïndiceerde zorg.    
### 3.11  

####Farmaceutische telezorg

Treedt in werking per 01-01-2016 

Farmaceutische telezorg is het op afstand begeleiden van patiënten bij het gebruik van medicatie. Een dispenser die via een internetportaal is aangesloten op een centrale computer reikt op het juiste moment de medicatie aan en opent automatisch de verpakking voor de patiënt. De zorgaanbieder krijgt een signaal als de medicatie niet uit de dispenser wordt genomen. Op dat moment kan alsnog hulp worden verleend door de patiënt te bellen of te bezoeken.     

####Registreren

Treedt in werking per 01-01-2016 

### 4  

####Registratieverplichtingen

Treedt in werking per 01-01-2016 

4.1  De registratie van de prestaties en tarieven in de administratie van de zorgaanbieder is volledig, juist en actueel.  

4.2  De administratieve organisatie dient zodanig ingericht te zijn dat een audit-trail mogelijk is. De NZa en de zorgverzekeraar moeten te allen tijde de mogelijkheid hebben om vastlegging van de uitgevoerde behandeltrajecten op juistheid te controleren.       

####Declareren

Treedt in werking per 01-01-2016 

### 5  

####Declaratiebepalingen

Treedt in werking per 01-01-2016 

5.1  De prestaties verpleging en verzorging als bedoeld in de ‘Beleidsregel Verpleging en verzorging’ en de prestatie in de ‘Beleidsregel Experiment bekostiging verpleging en verzorging’ worden niet eerder in rekening gebracht dan nadat de zorg geleverd is.  

5.2 Bij iedere declaratie moet een AGB-code vermeld worden.  

5.3 De declaratie van de prestaties verpleging en verzorging vindt plaats op patiëntniveau. Dat houdt in dat de declaratie bestaat uit een overzicht van het per patiënt geleverde aantal eenheden<sup> 1 Zie hiervoor Toelichting artikel 5. </sup>, het daarbij gehanteerde tarief en het totaalbedrag per prestatie per declaratieperiode. Het aantal te declareren eenheden bestaat uit het aantal uren directe zorgverlening.  

5.4  In afwijking van artikel 5.3 bestaat de declaratie van geleverde zorg in het kader van intensieve kindzorg door een aanbieder van verblijf of dagopvang uit het aantal eenheden van de prestaties verpleging en verzorging<sup> 2 Zie hiervoor Toelichting artikel 3.7 en 5.4 </sup> dat in rekening wordt gebracht ter dekking van de kosten gemaakt voor geleverde intensieve kindzorg voor zover vallend onder de aanspraken in de Zvw. De declaratie bestaat uit een aantal eenheden verpleging en verzorging, het daarbij gehanteerde tarief en het totaalbedrag per declaratieperiode dat in rekening wordt gebracht.  

5.5  In afwijking van artikel 5.3 vindt de declaratie van de prestatie ‘wijkgericht werken’ en de prestatie ‘regionale beschikbaarheidsfunctie voor onplanbare zorg’ plaats op prestatieniveau. Dit houdt in dat de declaratie bestaat uit een overzicht van het aantal eenheden, het daarbij gehanteerde tarief en het totaalbedrag per prestatie per declaratieperiode. Zowel de eenheid als het gehanteerde tarief is vrij. De zorgaanbieder moet voor deze prestaties een overeenkomst sluiten met een zorgverzekeraar. De gecontracteerde zorgaanbieder van de prestaties ‘wijkgericht werken’ en ‘regionale beschikbaarheidsfunctie voor onplanbare zorg’ declareert aan een zorgverzekeraar met wie een overeenkomst is gesloten. De prestatie ‘wijkgericht werken’ mag alleen gedeclareerd worden als de zorgaanbieder tevens over een contract beschikt voor toewijsbare verpleging en/of verzorging met een zorgverzekeraar. De prestatie ‘regionale beschikbaarheidsfunctie voor onplanbare zorg’ mag alleen gedeclareerd worden als de zorgaanbieder tevens individueel toewijsbare verpleging en/of verzorging levert en declareert.  

5.6  De declaratie van de prestatie ‘beloning op maat’ vindt plaats op patiëntniveau. De declaratie bestaat uit een overzicht van het aantal eenheden, het daarbij gehanteerde tarief en het totaalbedrag per prestatie per declaratieperiode. Zowel de eenheid als het gehanteerde tarief is vrij. Voor deze prestatie geldt dat zij enkel in rekening gebracht mag worden indien hier een overeenkomst met de zorgverzekeraar van de desbetreffende verzekerde aan ten grondslag ligt. De prestatie ‘beloning op maat’ mag bovendien alleen gedeclareerd worden als de zorgaanbieder tevens individueel toewijsbare verpleging en/of verzorging levert en declareert.  

5.7  De declaratie van de prestatie ‘experiment bekostiging verpleging en verzorging’ vindt plaats op patiëntniveau. De declaratie bestaat uit een overzicht van het aantal eenheden, het daarbij gehanteerde tarief en het totaalbedrag per prestatie per declaratieperiode. Zowel de eenheid als het gehanteerde tarief is vrij. Voor deze prestatie geldt dat zij enkel in rekening gebracht mag worden indien hier een overeenkomst met de zorgverzekeraar van de desbetreffende verzekerde aan ten grondslag ligt. Deze prestatie mag bovendien alleen in rekening worden gebracht met inachtneming van de overige voorwaarden, voorschriften en beperkingen die gelden voor dit experiment  

5.8  Bij inzet van beeldschermcommunicatie kunnen zorgaanbieders, naast de bekostiging van de directe contacttijd via de prestaties verpleging en verzorging, voor beeldschermcommunicatie een vergoeding declareren. Dit geldt alleen wanneer hier een overeenkomst met de zorgverzekeraar van de desbetreffende verzekerde aan ten grondslag ligt. Hierbij gelden bovendien de volgende kaders: Per aangesloten patiënt die via beeldschermcommunicatie geïndiceerde zorg op afstand geleverd krijgt, kan maximaal 4 uur per maand tegen het afgesproken basistarief van verpleging of persoonlijke verzorging worden gedeclareerd aanvullend op de uren directe contacttijd en uitsluitend binnen de indicatie. Deze uren ter vergoeding van beeldschermcommunicatie, niet zijnde de uren directe contacttijd, dienen apart inzichtelijk te zijn in de declaratie.  

5.9  Bij inzet van farmaceutische telezorg kunnen zorgaanbieders, naast de bekostiging van de directe contacttijd via de prestaties verpleging en verzorging, voor de farmaceutische telezorg een vergoeding declareren. Dit geldt alleen wanneer hier een overeenkomst met de zorgverzekeraar van de desbetreffende verzekerde aan ten grondslag ligt. Hierbij gelden bovendien de volgende kaders: Per patiënt die farmaceutische telezorg geleverd krijgt, kan binnen de indicatie maximaal 2 uur en 30 minuten per maand tegen het afgesproken tarief persoonlijke verzorging worden gedeclareerd. De uren ter vergoeding van farmaceutische telezorg, niet zijnde de uren directe contacttijd, dienen apart inzichtelijk te zijn in de declaratie.  

5.10  Voor de prestaties vermeld onder artikel 4.1 van de ‘Beleidsregel Verpleging en verzorging’ waarvoor maximumtarieven zijn vastgesteld, geldt een tariefeenheid van een uur. Indien sprake is van prestaties gedurende een deel van een uur, wordt het in rekening te brengen tarief naar evenredigheid berekend. Afronding vindt plaats per declaratieperiode. Indien er tussen zorgverzekeraar en zorgaanbieder geen schriftelijke overeenkomst bestaat over de te hanteren werkwijze bij het afronden van de tijd van de geleverde prestaties, wordt de tijd afgerond op het dichtstbijzijnde veelvoud van vijf minuten. Voor de prestatie Advies, instructie en voorlichting (AIV) geldt daarnaast dat voor zover deze prestatie niet individueel aan een patiënt wordt geleverd maar aan een groep, de werkelijke behandeltijd naar evenredigheid wordt toegerekend aan de patiënten die deel uitmaken van de groep.  

5.11  Indien sprake is van onderlinge dienstverlening moet de zorgaanbieder die de (deel)prestatie levert deze uitsluitend in rekening brengen aan de opdrachtgevende zorgaanbieder. De opdrachtgevende zorgaanbieder declareert de prestatie (vermeld onder artikel 4.1 van de ‘Beleidsregel Verpleging en verzorging’) bij de patiënt of diens zorgverzekeraar.       
### 6  

####Verplichting

Treedt in werking per 01-01-2016 

De verplichtingen als genoemd in deze regeling zijn van toepassing op het moment dat sprake is van levering van de prestatie(s), genoemd in de ‘Beleidsregel Verpleging en verzorging’ en de ‘Beleidsregel Experiment bekostiging verpleging en verzorging’.    
### 7  

####Intrekking oude regel

Treedt in werking per 01-01-2016 

Gelijktijdig met de inwerkingtreding van deze regeling wordt de regeling ‘Verpleging en verzorging’, met kenmerk NR/CU-730, ingetrokken.    
### 8  

####Overgangsregeling

Treedt in werking per 01-01-2016 

De regeling ‘Verpleging en verzorging', met kenmerk NR/CU-730, blijft van toepassing op gedragingen (handelen en nalaten) van zorgaanbieders die onder de werkingssfeer van die regeling vielen en die zijn aangevangen – en al dan niet beëindigd – in de periode dat die regeling gold.    
### 9  

####Inwerkingtreding en citeertitel

Treedt in werking per 01-01-2016 

Deze regeling treedt in werking met ingang van 1 januari 2016. Ingevolge artikel 20, tweede lid, onderdeel a, van de Wet marktordening gezondheidszorg (Wmg) zal deze regeling in de Staatscourant worden geplaatst. De regeling kan worden aangehaald als regeling ‘Verpleging en verzorging’.    
### 10  

####Voorbehoud

Treedt in werking per 01-01-2016 

Op het moment van vaststelling van deze regeling ‘Verpleging en verzorging’ is een wijziging van het Besluit zorgverzekering voorgehangen bij de Eerste en Tweede Kamer als bijlage bij respectievelijk brief met kenmerk 776308-137559-Z en Kamerstukken II, 29 689, nr. 614. Deze regeling ‘Verpleging en verzorging’ is opgesteld op basis van voornoemde voorhang. Deze regeling ‘Verpleging en verzorging’ is door de NZa vastgesteld onder voorbehoud van politieke besluitvorming inzake inwerkingtreding van de in deze voorhang opgenomen wijziging van artikel 2.14 van het Besluit zorgverzekering. Indien de in de vorige alinea genoemde wijzing van artikel 2.14 van het Besluit zorgverzekering niet uiterlijk op 1 januari 2016 in werking is getreden, zal de NZa een gewijzigde regeling vaststellen. Dit betekent dat indien de NZa geen regeling heeft vastgesteld die de voorliggende vervangt, de voorliggende regeling ‘Verpleging en verzorging’ onverkort van toepassing is.     

Nederlandse Zorgautoriteit, 
M.J. Kaljouw  
voorzitter Raad van Bestuur    
