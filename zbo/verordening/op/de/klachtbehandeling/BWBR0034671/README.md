<meta http-equiv='Content-Type' content='text/html; charset=utf-8' />

##Verordening op de klachtbehandeling

De ledenvergadering van de Nederlandse beroepsorganisatie van accountants;  
Gelet op de [artikelen 5, eerste lid](../../../../../../wet/wet/op/het/accountantsberoep/BWBR0032573/README.md) en [19, tweede lid, aanhef en onder c, van de Wet op het accountantsberoep](../../../../../../wet/wet/op/het/accountantsberoep/BWBR0032573/README.md);
Stelt de volgende verordening vast:     
### Hoofdstuk  1  

####Begripsbepalingen

### Artikel  1  

Voor de toepassing van deze verordening en de daarop rustende bepalingen wordt verstaan onder: 

–  *accountantskantoor:* het accountantskantoor, bedoeld in [artikel 1, van de Verordening op de ledengroepen](../../../../../../pbo/verordening/op/de/ledengroepen/BWBR0033813/README.md);  

–  *NBA:* de Nederlandse beroepsorganisatie van accountants, bedoeld in [artikel 2 van de Wet op het accountantsberoep](../../../../../../wet/wet/op/het/accountantsberoep/BWBR0032573/README.md).   

### Hoofdstuk  2  

####Toepassingsbereik

### Artikel  2  

1.  Deze verordening is van toepassing op: 

a. klachten die betrekking hebben op een accountant die niet werkzaam is bij of verbonden is aan een accountantsorganisatie of accountantskantoor waar een klachtenregeling van toepassing is;  

b. klachten die ingevolge [artikel 38a, eerste lid, van de Wet tuchtrechtspraak accountants](../../../../../../wet/wet/tuchtrechtspraak/accountants/BWBR0024238/README.md) door de accountantskamer zijn doorgezonden aan de Klachtencommissie; of  

c. klachten die de klager aan de Klachtencommissie wenst voor te leggen.    
2. Deze verordening is niet van toepassing op de klacht, bedoeld in het eerste lid onder b die de klager wenst voor te leggen aan de klachtinstantie van de accountantsorganisatie of het accountantskantoor waarbij de accountant werkzaam is of waaraan hij is verbonden.

### Hoofdstuk  3  

####Klachtencommissie

### Artikel  3  

Er is een instantie voor de behandeling van klachten tegen accountants: de Klachtencommissie. 

### Artikel  4  

1.  De Klachtencommissie bestaat uit de volgende leden: 

a. een voorzitter en een plaatsvervangend voorzitter;  

b. vier accountants met een RA-titel;  

c. vier accountants met een AA-titel.     
2.  De Klachtencommissie wordt bijgestaan door een of meer secretarissen.   
3.  De leden en de secretaris worden benoemd door het bestuur van de NBA.   
4.  De zittingsduur van de leden bedraagt vier jaar. Herbenoeming is eenmalig mogelijk.   
5.  Door de voorzitter wordt, in overleg met de secretaris, beslist welke leden met de behandeling van een klacht over een accountant worden belast met dien verstande dat daaraan in ieder geval deelnemen een voorzitter en twee accountants.   
6.  Wanneer een lid van de Klachtencommissie betrokken is geweest bij de gedraging waarop de klacht betrekking heeft of in relatie staat tot de klager of de betrokken accountant, neemt dit lid niet aan de behandeling van de klacht deel.   
7.  Op verzoek van de accountant op wiens gedraging de klacht betrekking heeft of de klager, kunnen leden die een zaak behandelen, worden gewraakt op grond van feiten en omstandigheden waardoor de onpartijdigheid van de Klachtencommissie schade zou kunnen lijden.  

### Artikel  5  

1.  Het lidmaatschap van de Klachtencommissie eindigt: 

a. op verzoek van het lid;  

b. bij het bereiken van de zeventigjarige leeftijd;  

c. bij het verstrijken van de zittingsduur;  

d. bij doorhaling in het accountantsregister als bedoeld in [artikel 43 van de Wet op het accountantsberoep](../../../../../../wet/wet/op/het/accountantsberoep/BWBR0032573/README.md);  

e. bij overlijden.     
2.  Het lid van de Klachtencommissie, dat ingevolge sub b of c van het eerste lid aftreedt, kan op verzoek van de voorzitter zijn functie behouden met betrekking tot die zaken aan welker behandeling hij heeft deelgenomen, doch die op het tijdstip van zijn aftreden nog niet zijn afgedaan.   
3.  Aftreden geschiedt volgens een door het bestuur van de NBA vast te stellen rooster. Het rooster wordt zodanig ingericht dat jaarlijks niet meer dan twee accountants met RA-titel en twee accountants met AA-titel gelijktijdig aftreden.  

### Hoofdstuk  4  

####Klachtbehandeling

### Artikel  6  

1.  Een ieder die wil klagen over de wijze waarop een accountant zich bij de uitoefening van zijn beroep jegens hem heeft gedragen, kan hierover schriftelijk een klacht indienen bij de Klachtencommissie.   
2.  De accountant, bedoeld in artikel 2, eerste lid onder a, stuurt een door hem ontvangen klacht onverwijld door aan de Klachtencommissie.   
3.  Een klacht kan niet over de hoogte van een declaratie gaan.  

### Artikel  7  

1.  De klacht wordt ondertekend en bevat ten minste: 

a. de naam en het adres van de klager;  

b. de naam en het adres van de accountant op wiens gedraging de klacht betrekking heeft;  

c. de dagtekening;  

d. een omschrijving van de gedraging waartegen de klacht is gericht alsmede de redenen omtrent de klachtwaardigheid daarvan.     
2.  Indien de klacht, het verweer of aanvullende gegevens of bescheiden in een vreemde taal zijn gesteld en een vertaling voor een goede behandeling van de klacht noodzakelijk is, draagt de indiener zorg voor een vertaling.   
3.  De klacht kan ook een voorstel voor afwikkeling van de klacht bevatten.   
4.  De secretaris van de Klachtencommissie is op verzoek behulpzaam bij het adresseren van de klacht.  

### Artikel  8  

1.  De Klachtencommissie is niet verplicht de klacht in behandeling te nemen: 

a. indien zij betrekking heeft op een gedraging die door de indiening van een klacht aan het oordeel van de klachtencommissie of een klachtinstantie van een accountantsorganisatie of accountantskantoor is onderworpen, dan wel onderworpen is geweest;  

b. indien zij betrekking heeft op een gedraging die langer dan drie jaar na constatering daarvan of langer dan zes jaar vóór indiening van de klacht, heeft plaatsgevonden;  

c. indien zij betrekking heeft op een gedraging die door de indiening van een klacht aan het oordeel van de accountantskamer is onderworpen, dan wel onderworpen is geweest;  

d. zolang ter zake van de gedraging waarop de klacht betrekking heeft een opsporingsonderzoek op bevel van de officier van justitie of een vervolging gaande is, dan wel indien de gedraging deel uitmaakt van de opsporing of vervolging van een strafbaar feit en ter zake van dat feit een opsporingsonderzoek op bevel van de officier van justitie of een vervolging gaande is.     
2.  De Klachtencommissie neemt een klacht niet in behandeling indien niet is voldaan aan enig bij verordening gesteld vereiste voor het in behandeling nemen van klachten.   
3.  De voorzitter van de Klachtencommissie beslist op voordracht van de secretaris omtrent het niet in behandeling nemen van een klacht.   
4.  Van het niet in behandeling nemen van de klacht stelt de Klachtencommissie klager zo spoedig mogelijk doch uiterlijk binnen vier weken na ontvangst van het klaagschrift schriftelijk in kennis.  

### Artikel  9  

De Klachtencommissie draagt zorg voor een zorgvuldige afhandeling van de klacht. 

### Artikel  10  

1.  De klager en de accountant op wiens gedraging de klacht betrekking heeft kunnen zich door een gemachtigde laten bijstaan of laten vertegenwoordigen.   
2.  De Klachtencommissie kan van een gemachtigde een schriftelijke machtiging verlangen.   
3.  De Klachtencommissie kan bijstand of vertegenwoordiging door een persoon tegen wie ernstige bezwaren bestaan, weigeren.   
4.  Het derde lid is niet van toepassing ten aanzien van advocaten.  

### Artikel  11  

1.  De Klachtencommissie bevestigt de ontvangst van het klaagschrift schriftelijk.   
2.  Aan de accountant op wiens gedraging de klacht betrekking heeft wordt een afschrift van het klaagschrift alsmede van de daarbij meegezonden stukken toegezonden.   
3.  De accountant op wiens gedraging de klacht betrekking heeft, wordt de gelegenheid geboden om binnen vier weken een schriftelijke reactie in te dienen.  

### Artikel  12  

1.  De Klachtencommissie stelt de klager en de accountant op wiens gedraging de klacht betrekking heeft in de gelegenheid te worden gehoord.   
2.  Van het horen kan worden afgezien indien de klacht kennelijk ongegrond is.   
3.  Van het horen wordt een verslag gemaakt.  

### Artikel  13  

De klacht vervalt zodra klager aan de Klachtencommissie te kennen geeft dat: 

a. de accountant op wiens gedraging de klacht betrekking heeft, naar tevredenheid aan zijn klacht tegemoet is gekomen;  

b. hij zijn klacht intrekt.   

### Artikel  14  

1.  De Klachtencommissie handelt de klacht zo spoedig mogelijk af, doch uiterlijk binnen 26 weken.   
2.  De termijn kan worden opgeschort met ingang van de dag waarop door de Klachtencommissie is verzocht: 

a. een verzuim als bedoeld in artikel 8, tweede lid, van deze verordening te herstellen, tot de dag waarop het verzuim is hersteld of de daarvoor gestelde termijn ongebruikt is verstreken;  

b. aanvullende gegevens of bescheiden te verstrekken, tot de dag waarop zij zijn verstrekt of de daarvoor gestelde termijn ongebruikt is verstreken.     
3.  De afhandeling wordt geschorst indien partijen de intentie kenbaar hebben gemaakt om gezamenlijk tot overeenstemming te komen.   
4.  De afhandeling kan voor ten hoogste vier weken worden verdaagd.   
5.  Van de verdaging wordt schriftelijk mededeling gedaan aan de klager en de accountant op wiens gedraging de klacht betrekking heeft.  

### Artikel  15  

1.  De Klachtencommissie stelt de klager en de accountant op wiens gedraging de klacht betrekking heeft, schriftelijk en gemotiveerd in kennis van haar bevindingen inzake de klacht alsmede van een eventuele aanbeveling.   
2.  De beslissing van de Klachtencommissie strekt tot: 

a. gegrondverklaring van de klacht; of  

b. ongegrondverklaring van de klacht.     
3.  Indien de klacht betrekking heeft op een handelen of nalaten als bedoeld in [artikel 22, eerste lid, van de Wet tuchtrechtspraak accountants](../../../../../../wet/wet/tuchtrechtspraak/accountants/BWBR0024238/README.md) wordt in de beslissing gemeld dat alsnog een klacht kan worden ingediend bij de accountantskamer.   
4.  De Klachtencommissie kan haar beslissing toezenden aan het bestuur van de NBA, de accountantskamer en het College van Beroep voor het bedrijfsleven.  

### Artikel  16  

1.  De secretaris van de Klachtencommissie draagt zorg voor de registratie van de ingediende klachten.   
2.  De Klachtencommissie publiceert jaarlijks het aantal, de aard en de afhandelingsduur van klachten alsmede het aantal naar andere instanties doorgestuurde klachten.  

### Hoofdstuk  5  

####Slotbepalingen

### Artikel  17  

1.  Bij de inwerkingtreding van deze verordening, wordt de Klachtencommissie gevormd door de leden van de Klachtencommissie zoals deze per 30 juni 2013 was samengesteld.   
2.  Besluiten genomen op grond van de [Verordening op de klachtbehandeling](../../../../../../pbo/verordening/op/de/klachtbehandeling/BWBR0025093/README.md) (Stcrt. 2008, 253) en de [Verordening op de klachtbehandeling](../../../../../../pbo/verordening/op/de/klachtbehandeling/BWBR0024408/README.md) (Stcrt. 2008, 167) die gelden op het tijdstip van inwerkingtreding van deze verordening, worden geacht te zijn genomen op grond van deze verordening, onder dezelfde voorschriften, beperkingen en voorwaarden.  

### Artikel  18  

In artikel 1 komt de definitie van accountantskantoor te luiden: 

– accountantskantoor: het accountantskantoor, bedoeld in [artikel 1, van de Verordening op de ledengroepen](../../../../../../pbo/verordening/op/de/ledengroepen/BWBR0033813/README.md);   

### Artikel  19  

De [Verordening op de klachtbehandeling](../../../../../../pbo/verordening/op/de/klachtbehandeling/BWBR0025093/README.md) (Stcrt. 2008, 253) wordt ingetrokken. 

### Artikel  20  

De [Verordening op de klachtbehandeling](../../../../../../pbo/verordening/op/de/klachtbehandeling/BWBR0024408/README.md) (Stcrt. 2008, 167) wordt ingetrokken 

### Artikel  21  

1.  Deze verordening treedt in werking op de dag na publicatie in de Staatscourant en werkt terug tot 1 januari 2014, met uitzondering van artikel 18, dat in werking treedt op het tijdstip waarop de [Verordening gedrags- en beroepsregels accountants](../../../../../../pbo/verordening/gedrags-/en/beroepsregels/accountants/BWBR0034635/README.md) in werking treedt.   
2.  Deze verordening wordt aangehaald als: Verordening op de klachtbehandeling.  
