<meta http-equiv='Content-Type' content='text/html; charset=utf-8' />

##Besluit van de Commissie Vergunningverlening Beroepsgoederenvervoer (CVB) houdende mandatering bestuurlijke bevoegdheden van de CVB binnen de Stichting Nationale en Internationale Wegvervoer Organisatie (Mandaatbesluit NIWO)

De CVB van de NIWO,  
Gelet op [afdeling 10.1.1 Algemene wet bestuursrecht](../../../../wet/algemene/wet/bestuursrecht/BWBR0005537/README.md) (Awb);

Gelet op [artikel 2.1, vierde lid](../../../../wet/wet/wegvervoer/goederen/BWBR0024800/README.md) en [artikel 4.1, eerste lid van de Wet wegvervoer goederen](../../../../wet/wet/wegvervoer/goederen/BWBR0024800/README.md) (WWG), artikel 6, tweede lid, onder 1 van de Statuten van de NIWO;

Overwegende dat het noodzakelijk is voor de doelmatige uitvoering van de wettelijke taken van de NIWO om de bevoegdheid van de CVB tot het nemen van besluiten middels het opstellen van een mandaatbesluit op een ander niveau in de organisatie neer te leggen.
Besluit:    

### Artikel  1  

In dit Mandaatbesluit wordt verstaan onder: 

a.  *Besluit:* besluit als bedoeld in [artikel 1:3 van de Awb](../../../../wet/algemene/wet/bestuursrecht/BWBR0005537/README.md);  

b.  *Bibob-advies:* het advies, bedoeld in [artikel 9 van de Wet bevordering integriteitsbeoordelingen door het openbaar bestuur](../../../../wet/wet/bevordering/integriteitsbeoordelingen/door/het/openbaar/bestuur/BWBR0013798/README.md) (Wet Bibob);  

c.  *Bureau Bibob:* het Bureau bevordering integriteitsbeoordelingen door het openbaar bestuur, bedoeld in [artikel 8 van de Wet Bibob](../../../../wet/wet/bevordering/integriteitsbeoordelingen/door/het/openbaar/bestuur/BWBR0013798/README.md);  

d.  *Communautaire vergunning:* vergunning als bedoeld in artikel 2, zesde lid, van verordening (EG) nr. 1071/2009;  

e.  *Directeur:* orgaan van de NIWO als bedoeld in artikel 3, eerste lid van de Statuten;  

f.  *Mandaat:* de bevoegdheid als bedoeld in [artikel 10:1 van de Awb](../../../../wet/algemene/wet/bestuursrecht/BWBR0005537/README.md) (de bevoegdheid om in naam van een bestuursorgaan besluiten te nemen. Onder besluit dient ingevolge de Awb te worden verstaan: een schriftelijke beslissing van een bestuursorgaan, inhoudende een publiekrechtelijke rechtshandeling);  

g.  *Ondertekeningsmandaat:* de bevoegdheid als bedoeld in [artikel 10:11 van de Awb](../../../../wet/algemene/wet/bestuursrecht/BWBR0005537/README.md) (de bevoegdheid om een door het bevoegde bestuursorgaan genomen besluit namens het bestuursorgaan te ondertekenen);  

h.  *Statuten:* Statuten van de NIWO van 8 juli 2009;  

i.  *WWG:* [Wet wegvervoer goederen](../../../../wet/wet/wegvervoer/goederen/BWBR0024800/README.md).   

### Artikel  2  

De aan de CVB, bij artikel 6, tweede lid, onder 1 van de Statuten, verleende bevoegdheden worden ten aanzien van bepaalde onderdelen van de taken van de NIWO gemandateerd aan de Directeur. 

### Artikel  3  

1.  De Directeur maakt van het hem verleende mandaat uitsluitend gebruik, voor zover het aangelegenheden betreft die behoren tot zijn werkterrein en die naar hun aard of inhoud niet een zodanig gewicht hebben dat zij behoren te worden afgedaan door de CVB.   
2.  De in het eerste lid genoemde aangelegenheden doen zich voor ten aanzien van het nemen van besluiten en het afdoen van daarmee verband houdende stukken betreffende: 

a. Aanvragen voor een verlening van de communautaire vergunning die betrekking heeft op maximaal tien voertuigen waarbij sprake is van een inwilliging en een interne vervoersmanager de vakbekwaamheid inbrengt;  

b. Aanvragen voor de verlenging van de communautaire vergunning waarbij sprake is van een inwilliging;  

c. Niet ontvankelijk verklaren van aanvragen voor een communautaire vergunning of een verlenging hiervan indien ondanks herhaald verzoek geen of onvoldoende stukken zijn overgelegd;  

d. Aanvragen voor een communautaire vergunning waarbij sprake is van een inwilliging en waarbij beroep wordt gedaan op de vrijstelling van de eis van vakbekwaamheid als bedoeld in [artikel 6 van de Beleidsregel vergunningverlening van de NIWO](../../../../zbo/beleidsregel/vergunningverlening/van/de/niwo/BWBR0033642/README.md);  

e. Intrekkingen van een communautaire vergunning omdat de vergunninghouder buiten het toepassingsbereik van verordening 1071/2009/EG en de [WWG](../../../../wet/wet/wegvervoer/goederen/BWBR0024800/README.md) valt of niet meer wordt voldaan aan de eisen als bedoeld in [artikel 1 van de Beleidsregel vergunningverlening van de NIWO](../../../../zbo/beleidsregel/vergunningverlening/van/de/niwo/BWBR0033642/README.md);  

f. Opleggen van een last onder dwangsom en het nemen van de daaropvolgende besluiten bij een overtreding als bedoeld in [artikel 3.6 van de WWG](../../../../wet/wet/wegvervoer/goederen/BWBR0024800/README.md), waarbij geen sprake is van een bezwaarprocedure;  

g. Aanvragen van een Bibob-advies bij Bureau Bibob.    

### Artikel  4  

De ondertekening van een krachtens mandaat genomen besluit als bedoeld in artikel 3 alsmede van de op de gemandateerde bevoegdheden betrekking hebbende schriftelijke bescheiden, geschiedt als volgt: Namens de Commissie Vergunningverlening Beroepsgoederenvervoer van de NIWO,  *[Handtekening Directeur]*   *[Naam van de Directeur, Directeur van de NIWO]*  

### Artikel  5  

1.  Aan de directeur wordt ondertekeningsmandaat als bedoeld in artikel 1, onder g, verleend ten aanzien van de aan de CVB, bij artikel 6, tweede lid, onder 1 van de Statuten, verleende bevoegdheden met uitzondering van de in artikel 3 genoemde bevoegdheden.   
2.  Ingeval er sprake is van een ondertekening mandaat als bedoeld in het eerste lid, geschiedt ondertekening van de door de CVB genomen besluiten alsmede de daarop betrekking hebbende schriftelijke bescheiden als volgt: Overeenkomstig het door de Commissie Vergunningverlening Beroepsgoederenvervoer van de NIWO genomen besluit, [Handtekening Directeur] [Naam van de Directeur, Directeur van de NIWO  

### Artikel  6  

Het [Mandaatbesluit NIWO](../../../../zbo/mandaatbesluit/niwo/BWBR0034591/README.md) (Stcrt. 2013, 36798) wordt ingetrokken. 

### Artikel  7  

Dit besluit wordt aangehaald als: Mandaatbesluit NIWO. 

### Artikel  8  

Dit besluit zal worden gepubliceerd in de Staatscourant en treedt in werking met ingang van de dag na de datum van uitgifte van de Staatscourant waarin zij wordt geplaatst. 

Rijswijk 
21 mei 2014   

De Commissie Vergunningverlening Beroepsgoederenvervoer, 

De voorzitter, 
B.W.M. Wigman. 

De Directeur van de NIWO, 
G.J. Olthoff.     
