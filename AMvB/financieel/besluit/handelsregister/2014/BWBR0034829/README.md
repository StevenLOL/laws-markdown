<meta http-equiv='Content-Type' content='text/html; charset=utf-8' />

##Besluit van 11 februari 2014, houdende de inschrijfvergoeding en retributies voor het handelsregister (Financieel besluit handelsregister 2014)

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Op de voordracht van Onze Minister van Economische Zaken van 13 januari 2014, nr. WJZ / 13208946;

Gelet op de [artikelen 49, eerste, tweede en vijfde lid](../../../../../../wet/handelsregisterwet/2007/BWBR0021777/README.md), en [50, eerste en vierde lid, van de Handelsregisterwet 2007](../../../../../../wet/handelsregisterwet/2007/BWBR0021777/README.md);

De Afdeling advisering van de Raad van State gehoord (advies van 29 januari 2014, nr. W15.14.0005/IV);

Gezien het nader rapport van Onze Minister van Economische Zaken van 6 februari 2014, nr. WJZ / 14016626;
Hebben goedgevonden en verstaan:    

### Artikel  1  

1.  Een onderneming of rechtspersoon die een opgave doet tot eerste inschrijving in het handelsregister, is daarvoor eenmalig een inschrijfvergoeding verschuldigd.   
2.  Bij ministeriële regeling wordt het bedrag vastgesteld van de inschrijfvergoeding, bedoeld in het eerste lid. De hoogte van de inschrijfvergoeding is gelijk voor alle ondernemingen of rechtspersonen, ongeacht de rechtsvorm van de onderneming of rechtspersoon en de wijze waarop opgave wordt gedaan.  

### Artikel  2  

1.  Bij ministeriële regeling worden de bedragen vastgesteld die verschuldigd zijn voor het inzien van gegevens uit het handelsregister en de bescheiden die daarbij krachtens wettelijk voorschrift zijn ingeschreven of gedeponeerd. Daarbij kan onderscheid worden gemaakt naar: 

a. het ten kantore inzien;  

b. het door middel van het internet inzien;  

c. het door middel van een online-verbinding inzien;  

d. het door middel van een speciaal afgeschermd kanaal inzien van gegevens;  

e. het telefonisch verstrekken van inlichtingen over hetgeen in het handelsregister is opgenomen.     
2.  Bij ministeriële regeling worden de bedragen vastgesteld die zijn verschuldigd voor het verstrekken van een afschrift of een uittreksel van hetgeen in het handelsregister is ingeschreven of daarbij krachtens wettelijk voorschrift is gedeponeerd. Daarbij wordt onderscheid gemaakt naar: 

a. het maken van fotokopieën;  

b. het maken van afdrukken van een elektronisch bestand;  

c. het doen van een schriftelijke mededeling over hetgeen in het handelsregister is opgenomen;  

d. het verstrekken van een papieren uittreksel;  

e. het verstrekken van een elektronisch gewaarmerkt uittreksel.     
3.  Bij ministeriële regeling wordt de vergoeding vastgesteld die verschuldigd is voor overzichten van ondernemingen of rechtspersonen. De vergoeding wordt vastgesteld onderscheiden naar het aantal en de soort gegevens.  

### Artikel  3  

1.  Indien de opgave ter eerste inschrijving in het handelsregister wordt gedaan ten kantore van de Kamer van Koophandel, is de betalingstermijn, bedoeld in [artikel 49, vijfde lid, van de Handelsregisterwet 2007](../../../../../../wet/handelsregisterwet/2007/BWBR0021777/README.md), gelijk aan de termijn van de opgave tot eerste inschrijving.   
2.  Indien de opgave ter eerste inschrijving in het handelsregister wordt ingediend via een notaris, wordt de betalingstermijn, bedoeld in [artikel 49, vijfde lid, van de Handelsregisterwet 2007](../../../../../../wet/handelsregisterwet/2007/BWBR0021777/README.md) vastgesteld op vier weken, gerekend vanaf de dag van de opgave tot eerste inschrijving.   
3.  De betalingstermijn, bedoeld in [artikel 50, vierde lid, van de Handelsregisterwet 2007](../../../../../../wet/handelsregisterwet/2007/BWBR0021777/README.md), is gelijk aan de termijn voor de levering van de dienst, genoemd in artikel 2, eerste lid, onderdelen a, b en e, en het tweede lid.   
4.  De betalingstermijn, bedoeld in [artikel 50, vierde lid, van de Handelsregisterwet 2007](../../../../../../wet/handelsregisterwet/2007/BWBR0021777/README.md) wordt vastgesteld op vier weken voor de diensten en producten, genoemd in artikel 2, eerste lid, onderdelen c en d, en het derde lid.  

### Artikel  4  

Het [Financieel besluit handelsregister](../../../../../../AMvB/financieel/besluit/handelsregister/BWBR0024062/README.md) wordt ingetrokken. 

### Artikel  5  

Dit besluit treedt in werking met ingang van 15 februari 2014. 

### Artikel  6  

Dit besluit wordt aangehaald als: Financieel besluit handelsregister 2014. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Wassenaar 
11 februari 2014  
Willem-Alexander  

De Minister van Economische Zaken,  
H.G.J. Kamp   

de *veertiende* februari 2014 

De Minister van Veiligheid en Justitie,  
I.W. Opstelten    
