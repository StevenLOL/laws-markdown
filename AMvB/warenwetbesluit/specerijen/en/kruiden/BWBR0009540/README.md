<meta http-equiv='Content-Type' content='text/html; charset=utf-8' />

## Besluit van 7 april 1998, houdende het Warenwetbesluit Specerijen en kruiden

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz. 

Op de voordracht van de Staatssecretaris van Volksgezondheid, Welzijn en Sport van 18 september 1997, nr. GZB/VVB/975145, gedaan in overeenstemming met Onze Ministers van Economische Zaken en van Landbouw, Natuurbeheer en Visserij; 

Gelet op [artikel 4](../../../../../../wet/warenwet/BWBR0001969/README.md), eerste lid, onder b, [artikel 8](../../../../../../wet/warenwet/BWBR0001969/README.md), onder b, en [artikel 12 van de Warenwet](../../../../../../wet/warenwet/BWBR0001969/README.md), alsmede op artikel II, eerste lid, van de Wijzigingswet 1988 [Warenwet](../../../../../../wet/warenwet/BWBR0001969/README.md); 

De Raad van State gehoord (advies van 18 november 1997, no. W13.97.0623); 

Gezien het nader rapport van de Staatssecretaris van Volksgezondheid, Welzijn en Sport van 27 maart 1998 met nummer GZB/VVB/981404, uitgebracht in overeenstemming met Onze Ministers van Economische Zaken en van Landbouw, Natuurbeheer en Visserij;
Hebben goedgevonden en verstaan:    

### Artikel  1  

1.  In dit besluit wordt verstaan onder *specerijen* en *kruiden*: eetwaren, zijnde delen van planten die aromatisch smaken of ruiken dan wel een scherpe smaak bezitten, en die bestemd zijn om aan eet- en drinkwaren te worden toegevoegd.    
2.  Dit besluit is niet van toepassing op een eet- of drinkwaar die met een in dit besluit bedoelde aanduiding rechtmatig in het verkeer is gebracht in een andere lid-staat van de Europese Unie of in een andere staat die partij is bij de overeenkomst inzake de Europese Economische Ruimte, voor zover die aanduiding vergezeld gaat van beschrijvende vermeldingen die dicht bij die aanduiding staan, zodat de koper in staat is de aldus geëtiketteerde waar te onderscheiden van in Nederland in het verkeer gebrachte waren waarvoor die aanduiding gebezigd mag worden.   

### Artikel  2  

Het is verboden met gebruikmaking van de bij dit besluit aangegeven aanduidingen andere specerijen en kruiden te verhandelen dan die waaraan die aanduidingen bij dit besluit zijn voorbehouden.  

### Artikel  3  

Specerijen en kruiden mogen worden aangeduid met een in onderstaande tabel bedoelde aanduiding, voor zover de desbetreffende waar voldoet aan de daarbij opgenomen eisen inzake achtereenvolgens de ten hoogste toegelaten gehaltes aan as en zand, uitgedrukt in gewichtsprocenten (%w/w), en het ten minste vereiste gehalte aan vluchtige olie, uitgedrukt in volumeprocenten (%v/w), steeds berekend op de droge stof.   

|  aanduiding  | botanische naam  | as  | zand  | vluchtige olie   | anijs(zaad)  | Pimpinella anisum  |  9  | 2,5  | 1   |
|:---|:---|:---|:---|:---|:---|:---|:---|:---|:---|
| basilicum  | Ocimum basilicum  | 16  | 3,5  | 0,3   |
| bieslook  | Allium schoenoprasum  | 13  | 2  | –   |
| bonenkruid  | Satureja horensis/montana  | 12  | 1  | 0,5   |
| chillies, cayenne of Spaanse Peper  | Capsicum  | 10  | 1,6  | –   |
| foelie  | Myristica fragrans/argentea  |  4  | 0,5  | 5   |
| gember(wortel)  | Zingiber officinale  |  8  | 2  | 1,5   |
| kaneel  | Cinnamomum (div. soorten)  |  7  | 2  | 0,4   |
| kardamom  | Elettaria cardamomum  |  9  | 2,5  | 4   |
| karwij of kummel  | Carum carvi  |  8  | 1,5  | 2,5   |
| kervel  | Anthriscus cerefolium  | 17  | 2  | –   |
| knoflookpoeder  | Allium sativum  |  6  | 0,5  | –   |
| komijn(zaad)  | Cuminum cyminum  | 14  | 3  | 1,5   |
| koriander(zaad)  | Coriandrum sativum  |  7  | 1,5  | 0,3   |
| kruidnagelen  | Eugenia caryophyllus  |  7  | 0,5  | 14   |
| kurkuma  | Curcuma longa  |  8  | 2  | 2,5   |
| gemalen kurkuma  | Curcuma longa  |  9  | 2,5  | 1,5   |
| laurier  | Laurus nobilis  |  7  | 2  | 1   |
| marjoraan of marjolein  | Majorana hortensis  | 10  | 2  | 1   |
| mosterdzaad  | Sinapis alba/Brassica junc./Brassica nigra  |  6,5  | 1  | –   |
| nootmuskaat  | Myristica fragrans/argentea  |  3  | 0,5  | 6,5   |
| oregano  | Origanum vulgare  | 10  | 2,5  | 0,5   |
| paprikapoeder  | Capsicum annuum  | 10  | 2  | –   |
| witte peper  | Piper nigrum  |  3,5  | 0,3  | 1,5   |
| zwarte peper  | Piper nigrum  |  7  | 1,5  | 2   |
| peterselie  | Petroselinum (div. soorten)  | 14  | 1,5  | –   |
| piment  | Pimenta dioica (Jamaica)  |  5  | 0,4  | 3,5   |
| piment  | Pimenta dioica (andere)  |  5  | 1  | 2   |
| rozemarijn  | Rosmarinus oficinalis  |  8  | 1  | 1   |
| saffraan  | Crocus sativus  |  8  | 1  | –   |
| salie  | Salvia (div. soorten)  | 12  | 2  | 1,5   |
| selderie(zaad)  | Apium graveolens  | 12  | 3  | 1,5   |
| tijm  | Thymus vulgaris  | 14  | 4  | 1   |
| vanille  | Vanilla fragrans  |  –  | –  | –   |
| venkel(zaad)  | Foeniculum vulgare  |  9  | 2  | 1,5  |

### Artikel  4  

Als methoden van onderzoek welke bij uitsluiting beslissend zijn voor de vaststelling of al dan niet is voldaan aan de bij dit besluit gestelde regels, worden aangewezen chromatografische en andere scheidingsmethoden, organoleptische bepalingsmethoden en detectiemethoden, alsmede de daartoe door een andere lid-staat van de Europese Unie aangewezen methode.  

### Artikel  5  

Het Specerijenbesluit ([Warenwet](../../../../../../wet/warenwet/BWBR0001969/README.md)) wordt ingetrokken.  

### Artikel  6  

Dit besluit treedt in werking met ingang van 1 mei 1998.  

### Artikel  7  

Dit besluit wordt aangehaald als: Warenwetbesluit Specerijen en kruiden.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.    

's-Gravenhage 
7 april 1998   
Beatrix   

De Staatssecretaris van Volksgezondheid, Welzijn en Sport,  
E. G. Terpstra    

de *eerste* mei 1998  

De Minister van Justitie,  
W. Sorgdrager     
