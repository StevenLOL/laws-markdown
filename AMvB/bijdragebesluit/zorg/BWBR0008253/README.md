<meta http-equiv='Content-Type' content='text/html; charset=utf-8' />

##Besluit van 26 september 1996, houdende regeling van de bijdragen in de kosten van zorg ingevolge de Algemene Wet Bijzondere Ziektekosten, en in de kosten van verzorging door een verzorgingshuis als bedoeld in de Overgangswet verzorgingshuizen (Bijdragebesluit zorg)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Volksgezondheid, Welzijn en Sport van 12 juli 1996, VPZ/VU-961475, gedaan mede namens Onze Minister van Justitie en in overeenstemming met de Staatssecretaris van Sociale Zaken en Werkgelegenheid;

Gelet op [artikel 6, derde lid, van de Algemene Wet Bijzondere Ziektekosten](../../../../wet/algemene/wet/bijzondere/ziektekosten/BWBR0002614/README.md), artikel 6 *a* van de Wet persoonsregistraties en [artikel 15 van de Overgangswet verzorgingshuizen](../../../../wet/overgangswet/verzorgingshuizen/BWBR0008252/README.md);

De Raad van State gehoord (advies van 16 augustus 1996, No. W13.96.0305);

Gezien het nader rapport van de Staatssecretaris van Volksgezondheid, Welzijn en Sport van 25 september 1996, VPZ/VU-962243, uitgebracht mede namens Onze Minister van Justitie en in overeenstemming met de Staatssecretaris van Sociale Zaken en Werkgelegenheid;
Hebben goedgevonden en verstaan:     
### Hoofdstuk  I  

####Algemene bepalingen

### Artikel  1  

In dit besluit en de daarop berustende bepalingen wordt verstaan onder: 

a. de wet: de [Algemene Wet Bijzondere Ziektekosten](../../../../wet/algemene/wet/bijzondere/ziektekosten/BWBR0002614/README.md);  

b. Besluit: [Besluit zorgaanspraken AWBZ](../../../../AMvB/besluit/zorgaanspraken/awbz/BWBR0014149/README.md);  

c. instelling: een instelling als bedoeld in de [artikelen 9](../../../../AMvB/besluit/zorgaanspraken/awbz/BWBR0014149/README.md), [13](../../../../AMvB/besluit/zorgaanspraken/awbz/BWBR0014149/README.md) en [14 van het Besluit zorgaanspraken AWBZ](../../../../AMvB/besluit/zorgaanspraken/awbz/BWBR0014149/README.md);  

d. dag: een kalenderdag;  

e. peiljaar: het tweede kalenderjaar voorafgaande aan het jaar waarin de verzekerde zijn aanspraak op zorg tot gelding brengt;  

f. inkomen: 

1°. indien over het peiljaar een aanslag of navorderingsaanslag inkomstenbelasting is of wordt vastgesteld: het inkomensgegeven, bedoeld in [artikel 21, onderdeel e, onder 1°, van de Algemene wet inzake rijksbelastingen](../../../../wet/algemene/wet/inzake/rijksbelastingen/BWBR0002320/README.md);  

2°. in de overige gevallen: het inkomensgegeven, bedoeld in [artikel 21, onderdeel e, onder 2°, van de Algemene wet inzake rijksbelastingen](../../../../wet/algemene/wet/inzake/rijksbelastingen/BWBR0002320/README.md);    

g. belasting: 

1°. indien over het peiljaar een aanslag of navorderingsaanslag inkomstenbelasting is of wordt vastgesteld: de over dat jaar verschuldigde inkomstenbelasting, bedoeld in [artikel 2.7 van de Wet inkomstenbelasting 2001](../../../../wet/wet/inkomstenbelasting/2001/BWBR0011353/README.md), vermeerderd met de over dat jaar verschuldigde premie voor de volksverzekeringen, bedoeld in [artikel 9 van de Wet financiering sociale verzekeringen](../../../../wet/wet/financiering/sociale/verzekeringen/BWBR0017745/README.md);  

2°. in de overige gevallen: de in dat jaar ingehouden loonbelasting, bedoeld in [artikel 20 van de Wet op de loonbelasting 1964](../../../../wet/wet/op/de/loonbelasting/1964/BWBR0002471/README.md), vermeerderd met de in dat jaar ingehouden premie voor de volksverzekeringen bedoeld in [artikel 9 van de Wet financiering sociale verzekeringen](../../../../wet/wet/financiering/sociale/verzekeringen/BWBR0017745/README.md);    

h. centraal administratiekantoor: het centraal administratiekantoor, bedoeld in [artikel 1, onderdeel b, van het Administratiebesluit Bijzondere Ziektekostenverzekering](../../../../AMvB/administratiebesluit/bijzondere/ziektekostenverzekering/BWBR0003585/README.md);  

i.  door vernummering vervallen;   

j. zorgverzekering: een verzekering als bedoeld in [artikel 1, onderdeel d, van de Zorgverzekeringswet](../../../../wet/zorgverzekeringswet/BWBR0018450/README.md);  

k. zorgtoeslag: een tegemoetkoming als bedoeld in [artikel 1, eerste lid, onderdeel e, van de Wet op de zorgtoeslag](../../../../wet/wet/op/de/zorgtoeslag/BWBR0018451/README.md);  

l. standaardpremie: het bedrag, bedoeld in [artikel 1, eerste lid, onderdeel g, van de Wet op de zorgtoeslag](../../../../wet/wet/op/de/zorgtoeslag/BWBR0018451/README.md).    

### Hoofdstuk  II  

####Bijdrage bij verblijf in een instelling

### §  1  

####Bijdrageplicht

### Artikel  2  

1.  De verzekerde van 18 jaren of ouder draagt bij in de kosten van de zorg, verleend door een instelling.   
2.  Voor de toepassing van het eerste lid wordt afwezigheid uit de instelling, anders dan in verband met beëindiging van de zorgverlening, buiten beschouwing gelaten.   
3.  Een wijziging in de burgerlijke staat van de verzekerde en het bereiken van een voor de toepassing van dit besluit van belang zijnde leeftijd door de verzekerde of zijn echtgenoot wordt in aanmerking genomen met ingang van de datum waarop de bijdrage wordt vastgesteld, met dien verstande dat bij de jaarlijkse herziening, bedoeld in artikel 5 of 15, derde lid, een verzekerde als 65 jaar wordt beschouwd indien hij uiterlijk op 31 januari van het kalenderjaar waarop de herziening betrekking heeft, de leeftijd van 65 jaar heeft bereikt.   

### Artikel  3  

1.  De verzekerde is de bijdrage, bedoeld in artikel 2, verschuldigd aan het centraal administratiekantoor.   
2.  Indien aan een verzekerde zorg wordt verleend met toepassing van [artikel 6, vijfde lid, van de wet](../../../../wet/algemene/wet/bijzondere/ziektekosten/BWBR0002614/README.md), is hij de bijdrage, in afwijking van het eerste lid verschuldigd aan Onze Minister van Justitie.   

### §  2  

####Inkomensafhankelijke bijdrage

### Artikel  4  

1.  De bijdrage bedraagt per maand voor de ongehuwde verzekerde die gedurende het etmaal in een instelling verblijft en voor de gehuwde verzekerden die beiden gedurende het etmaal in een instelling verblijven tezamen, een twaalfde gedeelte van het bijdrageplichtig inkomen, met dien verstande dat de uitkomst daarvan vervolgens wordt verhoogd met twee procent.   
2.  De bijdrage, bedoeld in het eerste lid, bedraagt niet meer dan € 2 097,40 per maand.   
3.  Over een gedeelte van een maand is de bijdrage gelijk aan het vastgestelde bedrag per maand, vermenigvuldigd met twaalf maal het aantal dagen waarover de bijdrage binnen die maand verschuldigd is en gedeeld door 365.   
4.  Van de voor gehuwde verzekerden gezamenlijk berekende bijdrage is ieder van de echtgenoten een gedeelte verschuldigd naar rato van ieders aandeel in het bijdrageplichtig inkomen.   
5.  De met toepassing van het eerste tot en met het vierde lid vastgestelde bijdrage wordt verlaagd met: 

a. 16% voor een ongehuwde verzekerde jonger dan 65 jaar, voor gehuwde verzekerden die beiden jonger zijn dan 65 jaar en voor gehuwde verzekerden indien een van beiden jonger is dan 65 jaar;  

b. 8% voor de overige verzekerden.     

### Artikel  5  

De hoogte van de bijdrage wordt jaarlijks opnieuw berekend voor de periode van de eerste dag van januari tot en met de eenendertigste dag van de daaropvolgende maand december.  

### Artikel  6  

1.  Het bijdrageplichtig inkomen wordt als volgt berekend: 

a. het inkomen over het peiljaar van de ongehuwde verzekerde onderscheidenlijk de gehuwde verzekerden tezamen wordt verminderd met de door die verzekerde onderscheidenlijk die verzekerden verschuldigde of ingehouden belasting;  

b. op het met toepassing van onderdeel a berekende bedrag worden in mindering gebracht: 

1°. 15% van de redelijkerwijs te verwachten netto-opbrengst van in het lopende kalenderjaar verrichte arbeid, van een loon- of salarisdoorbetaling wegens ziekte of van een uitkering ingevolge de [Ziektewet](../../../../wet/ziektewet/BWBR0001888/README.md);  

2°. zak- en kleedgeld, premies voor een zorgverzekering gecorrigeerd voor de zorgtoeslag, een jonggehandicaptenkorting, een ouderenkorting of extra vrijlatingen, een en ander volgens bij ministeriële regeling te bepalen regels;  

3°. op aanvraag van de verzekerde, de uitkering op grond van [artikel 14 van de Wet uitkeringen vervolgingsslachtoffers 1940–1945](../../../../wet/wet/uitkeringen/vervolgingsslachtoffers/1940-1945/BWBR0002844/README.md) of de uitkering op grond van [artikel 20 van de Wet uitkeringen burger-oorlogsslachtoffers 1940–1945](../../../../wet/wet/uitkeringen/burger-oorlogsslachtoffers/1940-1945/BWBR0003664/README.md).       
2.  Inkomen dat in het buitenland wordt belast, dan wel is vrijgesteld van belasting op grond van bepalingen van internationaal recht, wordt mede in aanmerking genomen als ware dit aan de Nederlandse belastingwetgeving onderworpen. Op aanvraag van de verzekerde wordt daarop de in het buitenland verschuldigde belasting in mindering gebracht.   
3.  De verzekerde meldt aan het centraal administratiekantoor wijzigingen als bedoeld in artikel 2, derde lid.   

### Artikel  7  

De jaarlijkse herziening, bedoeld in artikel 5, geschiedt met toepassing van artikel 6.  

### Artikel  8  

1.  Voor de berekening van het bijdrageplichtig inkomen over het jaar waarin een verzekerde of zijn echtgenoot voor het eerst inkomen geniet, wordt niet van het bedrag, bedoeld in artikel 6, eerste lid, onderdeel a, uitgegaan, maar wordt uitgegaan van het inkomen dat de verzekerde of zijn echtgenoot over het desbetreffende kalenderjaar naar verwachting zal genieten, verminderd met de naar verwachting over dat kalenderjaar verschuldigde of ingehouden belasting.   
2.  Voor de berekening van het bijdrageplichtig inkomen over het jaar volgende op het jaar waarin een verzekerde of zijn echtgenoot voor het eerst inkomen geniet, wordt niet van het bedrag, bedoeld in artikel 6, eerste lid, onderdeel a, uitgegaan, maar wordt uitgegaan van het inkomen dat de verzekerde of zijn echtgenoot over het lopende kalenderjaar naar verwachting zal genieten, verminderd met de naar verwachting over dat kalenderjaar verschuldigde of ingehouden belasting.   
3.  Voor de berekening van het bijdrageplichtig inkomen over het tweede jaar volgend op het jaar waarin een verzekerde of zijn echtgenoot voor het eerst inkomen geniet, wordt niet van het bedrag, bedoeld in artikel 6, eerste lid, onderdeel a, uitgegaan, maar wordt uitgegaan van de in het tweede lid bedoelde bedragen.   

### Artikel  9  

1.  Indien artikel 8, eerste of tweede lid, of artikel 10, eerste lid, van toepassing is, worden, in afwijking van artikel 6, eerste lid, onderdeel b, subonderdeel 2, twaalf maal het bedrag, vermeld in [artikel 23, eerste lid, van de Wet werk en bijstand](../../../../wet/wet/werk/en/bijstand/BWBR0015703/README.md) en de bedragen in verband met de in het lopende kalenderjaar te betalen premies voor een zorgverzekering gecorrigeerd voor de zorgtoeslag en, indien van toepassing, de in het lopende jaar geldende jonggehandicaptenkorting onderscheidenlijk ouderenkorting alsmede extra vrijlatingen als bedoeld in artikel 6, eerste lid, onderdeel b, subonderdeel 2, in mindering gebracht.   
2.  Indien artikel 8, eerste lid, van toepassing is en de werkzaamheden in de loop van het kalenderjaar aanvangen, worden de bedragen, bedoeld in artikel 6, eerste lid, onderdeel b, naar rato van het deel van het kalenderjaar waarover de inkomsten worden verworven, in mindering gebracht.   

### Artikel  10  

1.  In afwijking van artikel 6, eerste lid, onderdeel a, vindt op aanvraag van de verzekerde een voorlopige vaststelling van het bijdrageplichtig inkomen plaats op basis van het redelijkerwijs gedurende het lopende kalenderjaar te verwachten inkomen en de over dat kalenderjaar te verwachten belasting indien toepassing van artikel 6, eerste lid, onderdeel a, ertoe zou leiden dat na afdracht van de bijdrage maandelijks gemiddeld minder over zou blijven dan het van toepassing zijnde bedrag, vermeld in [artikel 23, eerste lid, van de Wet werk en bijstand](../../../../wet/wet/werk/en/bijstand/BWBR0015703/README.md), zoals dat geldt in het lopende kalenderjaar, alsmede een bedrag in verband met de standaardpremie gecorrigeerd met de zorgtoeslag. Het aldus berekende bijdrageplichtig inkomen wordt, om de per maand verschuldigde bijdrage vast te stellen, gedeeld door twaalf.   
2.  Indien het eerste lid is toegepast, vindt na afloop van het jaar definitieve vaststelling plaats. Indien daaruit blijkt dat niet voldaan is aan het eerste lid, vindt definitieve vaststelling plaats met toepassing van artikel 6.   

### Artikel  12  

Op een aanvraag als bedoeld in de artikelen 10, eerste lid, en 15, derde lid, wordt beslist door het centraal administratiekantoor.  

### §  3  

####Inkomensafhankelijke bijdrage in bijzondere gevallen

### Artikel  14  

1.  In afwijking van artikel 4 bedraagt de bijdrage 12,5% van het bijdrageplichtig inkomen met een minimum van € 145,60 en een maximum van € 764,40 per maand voor: 

a. de gehuwde verzekerde wiens echtgenoot niet verblijft in een instelling;  

b. de ongehuwde verzekerde gedurende de eerste zes maanden van verblijf in een instelling;  

c. de gehuwde verzekerden die beiden in een instelling verblijven, zolang niet ten aanzien van elk van hen een periode van zes maanden of de periode, bedoeld in artikel 17, eerste lid, is verstreken, tezamen;  

d. de ongehuwde verzekerde die moet of gehuwde verzekerden tezamen die moeten voorzien in de kosten van onderhoud van eigen, aangehuwde of pleegkinderen, mits voor die kinderen op grond van de [Algemene Kinderbijslagwet](../../../../wet/algemene/kinderbijslagwet/BWBR0002368/README.md) recht op een uitkering bestaat of aan die kinderen, voor zover ze de leeftijd van 27 jaar nog niet hebben bereikt, studiefinanciering is toegekend krachtens de [Wet studiefinanciering 2000](../../../../wet/wet/studiefinanciering/2000/BWBR0011453/README.md);  

e. de ongehuwde verzekerde of de gehuwde verzekerden tezamen indien de zorgverzekeraar het waarschijnlijk acht dat het verblijf in de instelling voor de ongehuwde verzekerde, voor beide of voor een van de beide gehuwde verzekerden kan worden beëindigd en terugkeer naar de maatschappij mogelijk is en zal worden bewerkstelligd;  

f. de ongehuwde verzekerde en de gehuwde verzekerde, ten aanzien van wie [artikel 14 van het Besluit](../../../../AMvB/besluit/zorgaanspraken/awbz/BWBR0014149/README.md) toepassing vindt;  

g. de gehuwde verzekerden tezamen, indien [artikel 14 van het Besluit](../../../../AMvB/besluit/zorgaanspraken/awbz/BWBR0014149/README.md) ten aanzien van beiden toepassing vindt dan wel indien [artikel 14 van het Besluit](../../../../AMvB/besluit/zorgaanspraken/awbz/BWBR0014149/README.md) toepassing vindt ten aanzien van een van hen en de ander in een instelling verblijft.     
2.  De onderdelen b en c van het eerste lid zijn niet van toepassing indien het verblijf aanvangt binnen zes maanden na beëindiging van een verblijf in een instelling waarvoor de ongehuwde verzekerde of de gehuwde verzekerden tezamen een bijdrage als bedoeld in artikel 4 verschuldigd was of waren.   
3.  Voor de berekening van de periode van zes maanden worden perioden van verblijf in instellingen samengeteld, tenzij tussen twee zodanige perioden meer dan zestig dagen zijn verlopen. De eerste volzin is niet van toepassing op verzekerden die maximaal twee weken per twee maanden in een instelling verblijven.   

### Artikel  15  

1.  Voor de toepassing van artikel 14 is het bijdrageplichtig inkomen gelijk aan het inkomen over het peiljaar van de ongehuwde verzekerde onderscheidenlijk van de gehuwde verzekerden tezamen.   
2.  De artikelen 4, derde en vierde lid, 5 en 12 zijn van toepassing en de artikelen 4, vijfde lid, en 8 zijn van overeenkomstige toepassing.   
3.  In afwijking van het eerste lid vindt op aanvraag van de verzekerde een voorlopige vaststelling van het bijdrageplichtig inkomen plaats op basis van het redelijkerwijs gedurende het lopende kalenderjaar te verwachten inkomen, indien het inkomen in dat jaar ten minste € 1816 lager is dan het inkomen over het peiljaar dan wel algemene bijstand ingevolge de [Wet werk en bijstand](../../../../wet/wet/werk/en/bijstand/BWBR0015703/README.md) of een inkomensvoorziening op grond van de [Wet investeren in jongeren](../../../../wet/wet/investeren/in/jongeren/BWBR0026054/README.md) betreft.   
4.  Indien het derde lid is toegepast, vindt na afloop van het jaar definitieve vaststelling plaats. Indien daaruit blijkt dat het bijdrageplichtig inkomen minder dan € 1816 lager is geweest dan het inkomen, bedoeld in het eerste lid, vindt definitieve vaststelling plaats overeenkomstig het eerste lid.   

### Hoofdstuk  III  

####Bijdrage in andere gevallen

### §  1  

####Bijdrageplicht

### Artikel  16a  

1.  De verzekerde van 18 jaar of ouder draagt bij in de kosten van de zorg, bedoeld in de [artikelen 4](../../../../AMvB/besluit/zorgaanspraken/awbz/BWBR0014149/README.md), [5](../../../../AMvB/besluit/zorgaanspraken/awbz/BWBR0014149/README.md) en [6 van het Besluit](../../../../AMvB/besluit/zorgaanspraken/awbz/BWBR0014149/README.md), voor zover voor die zorg niet reeds op grond van de artikelen 4 of  14 een bijdrage is verschuldigd.   
2.  De bijdrageplicht, bedoeld in het eerste lid, geldt ook gedurende perioden van onderbreking van zorg anders dan in verband met beëindiging van de zorgverlening.   
3.  De eigen bijdrage, bedoeld in het eerste lid, wordt niet opgelegd voor zover: 

a. binnen twee jaar na aanvang van de zorg voor de te betalen eigen bijdrage geen beschikking dan wel voorlopige beschikking tot vaststelling van deze bijdrage is verzonden;  

b. binnen een jaar nadat de zorgaanbieder de naam, het adres en de woonplaats alsmede het aantal zorguren heeft aangeleverd bij het centraal administratiekantoor, het centraal administratiekantoor de naam, het adres en de woonplaats niet heeft teruggevonden in de gemeentelijke basisadministratie.     

### Artikel  16b  

De verzekerde is de bijdrage, bedoeld in artikel 16a, verschuldigd aan het centraal administratiekantoor.  

### §  2  

####Bijdragen voor persoonlijke verzorging, verpleging en begeleiding, indien er geen sprake is van verblijf

### Artikel  16d  

1.  De bijdrage voor de zorg, bedoeld in de [artikelen 4](../../../../AMvB/besluit/zorgaanspraken/awbz/BWBR0014149/README.md), [5](../../../../AMvB/besluit/zorgaanspraken/awbz/BWBR0014149/README.md) en [6 van het Besluit](../../../../AMvB/besluit/zorgaanspraken/awbz/BWBR0014149/README.md), bedraagt € 13 per uur of per dagdeel van maximaal vier uur, indien de zorg, bedoeld in artikel 6, wordt verleend in groepsverband. Indien er sprake is van zorgverlening, niet zijnde zorg in groepsverband, gedurende een deel van een uur, wordt de bijdrage naar evenredigheid berekend.   
2.  De bijdrage, bedoeld in het eerste lid, bedraagt niet meer dan: 

a. voor de ongehuwde verzekerde jonger dan 65 jaar € 17,80 per vier weken, met dien verstande dat indien zijn inkomen meer bedraagt dan € 22 636 het bedrag van € 17,80 wordt verhoogd met een dertiende deel van 15% van het verschil tussen zijn inkomen en € 22 636;  

b. voor de ongehuwde verzekerde van 65 jaar of ouder € 17,80 per vier weken, met dien verstande dat indien zijn inkomen meer bedraagt dan € 15 838 het bedrag van € 17,80 wordt verhoogd met een dertiende deel van 15% van het verschil tussen zijn inkomen en € 15 838;  

c. voor de gehuwde verzekerden indien een van beiden jonger is dan 65 jaar of beiden jonger zijn dan 65 jaar € 25,40 per vier weken, met dien verstande dat indien hun gezamenlijke inkomen meer bedraagt dan € 27 902 het bedrag van € 25,40 wordt verhoogd met een dertiende deel van 15% van het verschil tussen hun gezamenlijke inkomen en € 27 902;  

d. voor de gehuwde verzekerden die beiden 65 jaar of ouder zijn € 25,40 per vier weken, met dien verstande dat indien hun gezamenlijke inkomen meer bedraagt dan € 22 100 het bedrag van € 25,40 wordt verhoogd met een dertiende deel van 15% van het verschil tussen hun gezamenlijke inkomen en € 22 100.     
3.  Bij de toepassing van het tweede lid wordt per kalenderjaar uitgegaan van twaalf perioden van vier weken en een periode die, afhankelijk van resterende dagen, vier of vijf weken bedraagt.   
4.  Op het op grond van het eerste en tweede lid vastgestelde bedrag worden de eigen bijdrage die voor maatschappelijke ondersteuning verschuldigd is ingevolge de [Wet maatschappelijke ondersteuning](../../../../wet/wet/maatschappelijke/ondersteuning/BWBR0020031/README.md) en het aandeel in de kosten van maatschappelijke ondersteuning dat bij de toekenning van een financiële tegemoetkoming ingevolge [die wet](../../../../wet/wet/maatschappelijke/ondersteuning/BWBR0020031/README.md) voor eigen rekening komt, in mindering gebracht.   
5.  Op de met toepassing van het eerste, tweede en vierde lid vastgestelde bijdrage wordt een korting van 33% toegepast.   
6.  De bijdrage is niet verschuldigd: 

a. indien de verzekerde of zijn echtgenoot, een bijdrage ingevolge de artikelen 4 of 14 verschuldigd is;  

b. in die gevallen dat de zorgverzekeraar, op advies van een instelling voor algemeen maatschappelijk werk of de Raad voor de kinderbescherming, van oordeel is dat het verschuldigd zijn van de bijdrage ertoe leidt dat de zorg niet wordt verstrekt en dit mishandeling, verwaarlozing of ernstige schade voor de opvoeding of ontwikkeling van een minderjarige verzekerde tot gevolg heeft;  

c. voor advies, instructie en voorlichting door een aan een instelling verbonden gespecialiseerde verpleegkundige;  

d. door de verzekerde die in de periode, bedoeld in het derde lid, meer dan een nacht verblijft in een maatschappelijke opvang of vrouwenopvang als bedoeld in [artikel 1, eerste lid, onderdelen c of d, van de Wet maatschappelijke ondersteuning](../../../../wet/wet/maatschappelijke/ondersteuning/BWBR0020031/README.md).     

### Artikel  16e  

1.  Voor de vaststelling van het bijdrageplichtig inkomen, bedoeld in artikel 16d, tweede lid, wordt uitgegaan van het inkomen over het peiljaar van de ongehuwde verzekerde onderscheidenlijk van de gehuwde verzekerden tezamen.   
2.  Inkomen dat in het buitenland wordt belast, dan wel is vrijgesteld van belasting op grond van bepalingen van internationaal recht, wordt mede in aanmerking genomen als ware dit aan de Nederlandse belastingwetgeving onderworpen.   
3.  In afwijking van het eerste lid vindt op aanvraag van de verzekerde een voorlopige vaststelling van het bijdrageplichtig inkomen plaats, indien redelijkerwijs te verwachten is dat het inkomen in het lopende jaar ten minste € 1816 lager zal zijn dan het inkomen, bedoeld in het eerste lid.   
4.  Indien het derde lid is toegepast, vindt na afloop van het jaar definitieve vaststelling van het bijdrageplichtig inkomen over dat jaar plaats. Indien daarbij blijkt dat het bijdrageplichtig inkomen minder dan € 1816 lager is geweest dan het inkomen, bedoeld in het eerste lid, vindt definitieve vaststelling plaats overeenkomstig het eerste lid.   

### §  3  

####Andere bijdragen

### Hoofdstuk  IV  

####Slot- en overgangsbepalingen

### Artikel  19  

1.  Bij ministeriële regeling worden de bedragen, genoemd in de artikelen 4, eerste lid, 14 en 16d, voor zover het betreft de bedragen van € 17,20 en € 24,60, jaarlijks gewijzigd aan de hand van de prijsindex voor de gezinsconsumptie.   
2.  De berekende bedragen worden naar beneden afgerond op een veelvoud van € 0,2.   
3.  Bij de jaarlijkse toepassing van het eerste lid wordt de afronding, bedoeld in het tweede lid, buiten beschouwing gelaten.   
4.  In afwijking van het eerste lid worden de overige bedragen, genoemd in artikel 16d, jaarlijks bij ministeriële regeling gewijzigd aan de hand van de ontwikkelingen van het minimumloon, bedoeld in [artikel 8, eerste lid, onderdeel a, van de Wet minimumloon en minimumvakantiebijslag](../../../../wet/wet/minimumloon/en/minimumvakantiebijslag/BWBR0002638/README.md). Het tweede en het derde lid zijn niet van toepassing.   

### Artikel  20  

Voor de berekening van enige in dit besluit genoemde periode worden zodanige perioden, voorafgaande aan de inwerkingtreding van dit besluit, mede in aanmerking genomen.  

### Artikel  21  

Het centraal administratiekantoor verlaagt ambtshalve de voor de verzekerde vastgestelde bijdrage indien in verband met structurele wijzigingen in het niveau van uitkeringen in het kader van regelingen inzake de sociale zekerheid zonder zodanige wijziging na afdracht van de bijdrage maandelijks voor persoonlijke uitgaven gemiddeld minder zou overblijven dan het van toepassing zijnde bedrag, vermeld in [artikel 23, eerste lid, van de Wet werk en bijstand](../../../../wet/wet/werk/en/bijstand/BWBR0015703/README.md), zoals dat geldt in het lopende kalenderjaar.  

### Artikel  22  

In geval van artikel 3, eerste lid, is het centraal administratiekantoor bevoegd tot verrekening van vorderingen krachtens de wet van of op de verzekerde met vorderingen van of op de verzekerde krachtens deze wet of de [Wet maatschappelijke ondersteuning](../../../../wet/wet/maatschappelijke/ondersteuning/BWBR0020031/README.md).  

### Artikel  27  

Dit besluit treedt in werking met ingang van een bij koninklijk besluit te bepalen tijdstip.  

### Artikel  28  

Dit besluit wordt aangehaald als: Bijdragebesluit zorg.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
26 september 1996  
Beatrix  

De Staatssecretaris van Volksgezondheid, Welzijn en Sport, 
E. G. Terpstra   

De Minister van Justitie, 
W. Sorgdrager   

de *achtste* oktober 1996 

De Minister van Justitie, 
W. Sorgdrager    
