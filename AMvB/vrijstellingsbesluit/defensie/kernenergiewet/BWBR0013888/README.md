<meta http-equiv='Content-Type' content='text/html; charset=utf-8' />

##Besluit van 13 juli 2002, houdende vrijstelling van de verboden, bedoeld in de artikelen 15 en 29 van de Kernenergiewet, alsmede afwijking van het Besluit stralingsbescherming (Vrijstellingsbesluit defensie Kernenergiewet)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Defensie van 13 maart 2002, nr. CWW2001/203, directie juridische zaken, afdeling wet- en regelgeving, gedaan mede namens Onze Minister van Volkshuisvesting, Ruimtelijke Ordening en Milieubeheer, de Staatssecretaris van Sociale Zaken en Werkgelegenheid, J.F. Hoogervorst, en Onze Minister van Volksgezondheid, Welzijn en Sport;

Gelet op de [artikelen 14](../../../../../wet/kernenergiewet/BWBR0002402/README.md), [21](../../../../../wet/kernenergiewet/BWBR0002402/README.md), [32](../../../../../wet/kernenergiewet/BWBR0002402/README.md), [34](../../../../../wet/kernenergiewet/BWBR0002402/README.md) en [75 van de Kernenergiewet](../../../../../wet/kernenergiewet/BWBR0002402/README.md);

De Raad van State gehoord (advies van 1 mei 2002, nr. W07.020122/II);

Gezien het nader rapport van de Staatssecretaris van Defensie van 8 juli 2002, nr. CWW 2001/203, uitgebracht mede namens Onze Minister van Volkshuisvesting, Ruimtelijke Ordening en Milieubeheer, de Staatssecretaris van Sociale Zaken en Werkgelegenheid, J.F. Hoogervorst, en Onze Minister van Volksgezondheid, Welzijn en Sport;
Hebben goedgevonden en verstaan    

### Artikel  1  

In dit besluit wordt verstaan onder: 

a. wet: [Kernenergiewet](../../../../../wet/kernenergiewet/BWBR0002402/README.md);  

b. Onze Minister: Onze Minister van Defensie;  

c. handeling: handeling als bedoeld in [artikel 1, eerste lid, van het Besluit stralingsbescherming](../../../../../AMvB/besluit/stralingsbescherming/BWBR0012702/README.md);  

d. werkzaamheid: werkzaamheid als bedoeld in [artikel 1, eerste lid, van het Besluit stralingsbescherming](../../../../../AMvB/besluit/stralingsbescherming/BWBR0012702/README.md).    

### Artikel  2  

Ten aanzien van splijtstoffen, ertsen, inrichtingen en uitrustingen, die in gebruik zijn dan wel bestemd zijn voor gebruik bij de Nederlandse krijgsmacht of bij de krijgsmacht van een bondgenootschappelijke mogendheid, wordt vrijstelling verleend van het in [artikel 15 van de wet](../../../../../wet/kernenergiewet/BWBR0002402/README.md) vervatte verbod.  

### Artikel  3  

Ten aanzien van radioactieve stoffen, die in gebruik zijn dan wel bestemd zijn voor gebruik bij de Nederlandse krijgsmacht of bij de krijgsmacht van een bondgenootschappelijke mogendheid en met betrekking waartoe volgens de desbetreffende militaire voorschriften geheimhouding vereist is, wordt vrijstelling verleend van het in [artikel 29, eerste lid, van de wet](../../../../../wet/kernenergiewet/BWBR0002402/README.md) vervatte verbod.  

### Artikel  4  

Ten aanzien van toestellen, die in gebruik zijn dan wel bestemd zijn voor gebruik bij de Nederlandse krijgsmacht of bij de krijgsmacht van een bondgenootschappelijke mogendheid en met betrekking waartoe volgens de desbetreffende militaire voorschriften geheimhouding vereist is, zijn de [artikelen 21](../../../../../AMvB/besluit/stralingsbescherming/BWBR0012702/README.md) en [23 van het Besluit stralingsbescherming](../../../../../AMvB/besluit/stralingsbescherming/BWBR0012702/README.md) niet van toepassing.  

### Artikel  5  

De artikelen 2, 3 en 4 zijn van overeenkomstige toepassing op splijtstoffen, ertsen, inrichtingen, uitrustingen, radioactieve stoffen en toestellen die blijkens een verklaring van Onze Minister of van een door hem aangewezen autoriteit in beheer zijn bij een krijgsmacht.  

### Artikel  6  

In de gevallen, waarin artikel 2, 3, 4 of 5 van toepassing is, treft Onze Minister zodanige maatregelen dat de bescherming van de bij en krachtens [artikel 15b van de wet](../../../../../wet/kernenergiewet/BWBR0002402/README.md) aangewezen belangen, voor zover redelijkerwijs mogelijk, is verzekerd.  

### Artikel  7  

In de gevallen, waarin artikel 2, 3, 4 of 5 van toepassing is, houdt Onze Minister een administratie bij omtrent de betrokken splijtstoffen, ertsen, inrichtingen, uitrustingen, radioactieve stoffen of toestellen.  

### Artikel  8  

In de gevallen, waarin artikel 2, 3, 4 of 5 van toepassing is, pleegt Onze Minister voordat de desbetreffende handelingen of werkzaamheden worden verricht, onder de nodige waarborgen inzake geheimhouding ter zake overleg met Onze Ministers van Sociale Zaken en Werkgelegenheid, van Volkshuisvesting, Ruimtelijke Ordening en Milieubeheer en van Volksgezondheid, Welzijn en Sport, indien: 

a. niet-militaire personen aan de handelingen of werkzaamheden deelnemen of dergelijke personen geregeld moeten vertoeven ter plaatse, waar die handelingen of werkzaamheden worden verricht;  

b. splijtstoffen of radioactieve stoffen zich bij normaal bedrijf in de biosfeer kunnen verspreiden.    

### Artikel  9  

Van zoekraken, diefstal of ongewilde verspreiding van splijtstoffen, ertsen, radioactieve stoffen of toestellen als bedoeld in artikel 2, 3, 4 of 5 doet Onze Minister onmiddellijk mededeling aan Onze Ministers van Sociale Zaken en Werkgelegenheid, van Volkshuisvesting, Ruimtelijke Ordening en Milieubeheer en van Volksgezondheid, Welzijn en Sport.  

### Artikel  10  

Het Vrijstellingsbesluit landsverdediging Kernenergiewet wordt ingetrokken.  

### Artikel  11  

Dit besluit treedt in werking op een bij koninklijk besluit te bepalen tijdstip.  

### Artikel  12  

Dit besluit wordt aangehaald als: Vrijstellingsbesluit defensie Kernenergiewet.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
13 juli 2002  
Beatrix  

De Staatssecretaris van Defensie, 
H. A. L. van Hoof   

de dertigste juli 2002 

De Minister van Justitie, 
J. P. H. Donner    
