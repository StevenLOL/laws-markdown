<meta http-equiv='Content-Type' content='text/html; charset=utf-8' />

##Besluit van 8 februari 2013, houdende regels betreffende toewijzing en gebruik van frequentieruimte (Frequentiebesluit 2013)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Minister van Economische Zaken, Landbouw en Innovatie van 21 juni 2011, nr. WJZ / 11081232;

Gelet op de [artikelen 3.4, derde lid](../../../../wet/telecommunicatiewet/BWBR0009950/README.md), [3.9](../../../../wet/telecommunicatiewet/BWBR0009950/README.md), [3.16, eerste lid](../../../../wet/telecommunicatiewet/BWBR0009950/README.md), [3.17, eerste tot en met derde lid](../../../../wet/telecommunicatiewet/BWBR0009950/README.md), [3.22, vierde lid](../../../../wet/telecommunicatiewet/BWBR0009950/README.md), [3.23, tweede tot en met vierde lid](../../../../wet/telecommunicatiewet/BWBR0009950/README.md), [3.24, eerste lid](../../../../wet/telecommunicatiewet/BWBR0009950/README.md), [3.25, eerste lid](../../../../wet/telecommunicatiewet/BWBR0009950/README.md), [10.8](../../../../wet/telecommunicatiewet/BWBR0009950/README.md), [13.4](../../../../wet/telecommunicatiewet/BWBR0009950/README.md), [16.1](../../../../wet/telecommunicatiewet/BWBR0009950/README.md) en [18.12 van de Telecommunicatiewet](../../../../wet/telecommunicatiewet/BWBR0009950/README.md), [artikel 1.2, tweede lid, van de Wet luchtvaart](../../../../wet/wet/luchtvaart/BWBR0005555/README.md) en de [artikelen 19, eerste lid](../../../../wet/wet/zeevarenden/BWBR0009124/README.md), en [64 van de Zeevaartbemanningswet](../../../../wet/wet/zeevarenden/BWBR0009124/README.md);

De Afdeling advisering van de Raad van State gehoord (advies van 15 september 2011, nr. W 15.11.0235/IV);

Gezien het nader rapport van de Minister van Economische Zaken van 5 februari 2013, nr. WJZ / 12048871;
Hebben goedgevonden en verstaan:     
### Hoofdstuk  1  

####Algemene bepalingen

### Artikel  1  

In dit besluit en de daarop berustende bepalingen wordt verstaan onder: 

a.  *wet:* [Telecommunicatiewet](../../../../wet/telecommunicatiewet/BWBR0009950/README.md);  

b.  *vergunning:* vergunning als bedoeld in [artikel 3.13, eerste lid, van de wet](../../../../wet/telecommunicatiewet/BWBR0009950/README.md);  

c.  *antenneregister:* openbaar antenneregister als bedoeld in [artikel 3.23, eerste lid, van de wet](../../../../wet/telecommunicatiewet/BWBR0009950/README.md).   

### Hoofdstuk  2  

####Gebruik van frequentieruimte zonder vergunning

### Paragraaf  2.1  

####Vergunningvrij gebruik zonder meldingsplicht

### Artikel  2  

1.  Bij ministeriële regeling kunnen categorieën radiozendapparaten worden aangewezen ten aanzien waarvan voor het gebruik van frequentieruimte geen vergunning is vereist en geen meldingsplicht geldt.   
2.  De aanwijzing van categorieën radiozendapparaten, bedoeld in het eerste lid, kan uitsluitend geschieden voor zover het radiozendapparaten betreft, die geen of vrijwel geen storing of belemmering veroorzaken in elektrische of elektronische apparaten, die geen radiozendapparaten zijn.   
3.  Met betrekking tot het gebruik als bedoeld in het eerste lid kunnen bij ministeriële regeling regels worden gesteld: 

a. inzake de doelmatigheid van het gebruik;  

b. inzake de aard van de radiozendapparaten en de daarbij behorende antenne-inrichtingen alsmede het vermogen waarmee mag worden uitgezonden;  

c. ter uitvoering van verplichtingen die voorvloeien uit verdragen of uit bindende besluiten van volkenrechtelijk organisaties aangaande het gebruik van frequentieruimte.    

### Paragraaf  2.2  

####Vergunningvrij gebruik met meldingsplicht

### Artikel  3  

1.  Bij ministeriële regeling kunnen categorieën radiozendapparaten worden aangewezen ten aanzien waarvan voor het gebruik van frequentieruimte, behoudens een meldingsplicht, geen vergunning is vereist.   
2.  Met betrekking tot het gebruik als bedoeld in het eerste lid kunnen bij ministeriële regeling regels worden gesteld inzake: 

a. het door de gebruiker beschikbaar houden van bescheiden;  

b. het veroorzaken van belemmeringen in radiozend- of ontvangapparaten of in elektrische of elektronische inrichtingen door het gewenste signaal van een radiozendapparaat.     
3.  Artikel 2, derde lid, is van overeenkomstige toepassing.  

### Artikel  4  

1.  Bij ministeriële regeling kunnen eisen worden gesteld waaraan een natuurlijke persoon moet voldoen voor het gebruik van frequentieruimte als bedoeld in artikel 3, eerste lid. Deze eisen kunnen slechts inhouden dat: 

a. de gebruiker een bepaalde leeftijd heeft bereikt;  

b. de gebruiker met goed gevolg een voor het gebruik van de gevraagde frequentieruimte, in samenhang met het doel waarvoor die frequentieruimte wordt gebruikt, vereist examen heeft afgelegd, of  

c. de gebruiker in het bezit is van een certificaat van bediening.     
2.  Ten aanzien van het verkrijgen van een certificaat van bediening en het examen, bedoeld in het eerste lid, kunnen bij ministeriële regeling regels worden gesteld die betrekking hebben op: 

a. het afleggen en het afnemen van het examen;  

b. de eisen van het examen;  

c. de ontheffing van het examen;  

d. de wijze waarop de vergoeding voor een examen dan wel een ontheffing moet worden voldaan;  

e. het verkrijgen van een certificaat van bediening.     
3.  Bij ministeriële regeling kunnen regels worden gesteld voor het gebruik door rechtspersonen van frequentieruimte als bedoeld in artikel 3, eerste lid.   
4.  Voor de toepassing van dit artikel wordt een vennootschap zonder rechtspersoonlijkheid gelijk gesteld met een rechtspersoon.  

### Artikel  5  

1.  Degene die voornemens is frequentieruimte waarvoor geen vergunning is vereist te gebruiken als bedoeld in artikel 3, eerste lid, doet hiervan melding aan Onze Minister.   
2.  Onze Minister registreert het in de melding bedoelde frequentiegebruik tenzij niet wordt voldaan aan bij ministeriële regeling te stellen regels.   
3.  De frequentieruimte voor het gebruik waarvan geen vergunning is vereist, wordt slechts gebruikt indien het gebruik is geregistreerd overeenkomstig het tweede lid.   
4.  Met het oog op de identificatie van het radiozendapparaat kent Onze Minister in bij ministeriële regeling te bepalen gevallen aan degene die de melding heeft gedaan een combinatie van letters of cijfers toe.   
5.  Bij ministeriële regeling kunnen nadere regels worden gesteld ter zake van de melding, de registratie en de toekenning van de combinatie van letters of cijfers.  

### Hoofdstuk  3  

####Algemene bepalingen inzake vergunningen

### Paragraaf  3.1  

####Algemeen

### Artikel  6  

Ingeval van een procedure voor de verlening van een vergunning als bedoeld in [artikel 3.10, eerste lid, van de wet](../../../../wet/telecommunicatiewet/BWBR0009950/README.md) kan bij ministeriële regeling frequentieruimte voor een categorie van aanvragers worden gereserveerd. Daarbij kan een maximale hoeveelheid gereserveerde frequentieruimte worden vastgesteld die een aanvrager in de procedure kan verwerven. 

### Paragraaf  3.2  

####Verlening van vergunningen door middel van veiling of vergelijkende toets

### Artikel  7  

1.  Uiterlijk zeven dagen nadat het besluit, bedoeld in [artikel 3.10, derde lid, van de wet](../../../../wet/telecommunicatiewet/BWBR0009950/README.md), in werking is getreden, maakt Onze Minister bekend: 

a. de regels, bedoeld in de artikelen 8, 9, eerste lid en 10, eerste lid;  

b. de regels, bedoeld in [artikel 3.15, eerste lid, van de wet](../../../../wet/telecommunicatiewet/BWBR0009950/README.md).     
2.  Onze Minister stelt eenieder gedurende een periode van ten minste vier weken in de gelegenheid zijn zienswijze te geven over een ontwerp van de regels, bedoeld in het eerste lid.  

### Artikel  8  

Bij ministeriële regeling worden regels gesteld omtrent de indiening van de aanvraag om een vergunning en omtrent de inhoud van de aanvraag en de daarbij te overleggen gegevens. Deze regels kunnen per vergunning verschillen. 

### Artikel  9  

1.  Tot de veiling en de vergelijkende toets worden slechts toegelaten aanvragers die voldoen aan bij ministeriële regeling te stellen eisen. Deze eisen kunnen per vergunning verschillen.   
2.  De in het eerste lid bedoelde eisen kunnen slechts betrekking hebben op de: 

a. rechtsvorm van de aanvrager;  

b. financiële positie van de aanvrager;  

c. kennis en ervaring van de aanvrager;  

d. technische middelen waarover de aanvrager kan beschikken;  

e. hoedanigheid van de aanvrager als commerciële omroep;  

f. door de aanvrager te leveren bijdrage aan de overgang van analoge naar digitale techniek.     
3.  Indien een te verlenen vergunning betrekking heeft op het gebruik van frequentieruimte die is bestemd voor commerciële omroep, kunnen de in het eerste lid bedoelde eisen tevens betrekking hebben op het waarborgen van democratische, sociale, taalkundige en culturele belangen die een rol spelen bij het gebruik van frequentieruimte, waarbij rekening kan worden gehouden met pluralisme in de media.  

### Artikel  10  

1.  Bij ministeriële regeling worden regels gesteld omtrent de toepassing en uitvoering van de veiling of de vergelijkende toets. Deze regels kunnen per vergunning verschillen.   
2.  In het geval van een veiling hebben de in het eerste lid bedoelde regels in elk geval betrekking op: 

a. de wijze waarop een bod wordt uitgebracht;  

b. de eisen die aan een geldig bod worden gesteld;  

c. de zekerheidstelling dat een bod gestand wordt gedaan of kosten en schade kunnen worden verhaald;  

d. maatregelen ten behoeve van een ongestoord en eerlijk verloop van de veiling, waaronder de gevallen waarin, de termijn waarbinnen en de voorwaarden waaronder de veiling tijdelijk kan worden opgeschort, biedingen ongeldig kunnen worden verklaard en biedrondes opnieuw kunnen worden gehouden;  

e. de bij veiling toe te passen methode ter vaststelling van het bod waarvan de uitbrenger in aanmerking komt voor verlening van de vergunning;  

f. de eisen die gesteld worden met betrekking tot de wijze van betaling en het tijdstip waarop degene aan wie de vergunning wordt verleend deze betaling moet hebben verricht.     
3.  In het geval van een vergelijkende toets hebben de in het eerste lid bedoelde regels in elk geval betrekking op de criteria waarmee de kwaliteit van de aanvraag of de kwaliteit van de aanvrager wordt bepaald.   
4.  In het geval van een vergelijkende toets met inbegrip van een financieel bod, kunnen de in het eerste lid bedoelde regels eveneens betrekking hebben op: 

a. de gevallen waarin een financieel bod wordt uitgebracht alsmede de wijze waarop dat bod wordt uitgebracht;  

b. de eisen die aan een geldig financieel bod worden gesteld;  

c. de zekerheidstelling dat een financieel bod gestand wordt gedaan of kosten en schade kunnen worden verhaald;  

d. de eisen die gesteld worden met betrekking tot de wijze van betaling van het financieel bod en het tijdstip waarop degene aan wie de vergunning wordt verleend deze betaling moet hebben verricht.     
5.  In het geval van een vergelijkende toets houdt Onze Minister bij het opstellen van de criteria rekening met de doelstellingen, bedoeld in [artikel 1.3, eerste lid, van de wet](../../../../wet/telecommunicatiewet/BWBR0009950/README.md).   
6.  Bij ministeriële regeling kunnen regels worden gesteld als bedoeld in [artikel 3.16, tweede lid, onderdeel b, van de wet](../../../../wet/telecommunicatiewet/BWBR0009950/README.md).  

### Paragraaf  3.3  

####Verlening van vergunningen op volgorde van binnenkomst van de aanvragen

### Artikel  11  

1.  Bij ministeriële regeling kunnen eisen worden gesteld waaraan de aanvrager moet voldoen om in aanmerking te komen voor een vergunning. Deze eisen kunnen slechts inhouden dat: 

a. de aanvrager een bepaalde leeftijd heeft bereikt;  

b. de aanvrager met goed gevolg een voor het gebruik van de gevraagde frequentieruimte, in samenhang met het doel waarvoor die frequentieruimte wordt gebruikt, vereist examen heeft afgelegd;  

c. de aanvrager in het bezit is van een certificaat van bediening;  

d. de aanvrager een redelijk belang heeft bij het voorgenomen gebruik van de gevraagde frequentieruimte.     
2.  Artikel 4, tweede lid, is van overeenkomstige toepassing.   
3.  Voor zover de aard, de omvang of het maatschappelijk belang van de vergunning daartoe naar het oordeel van Onze Minister aanleiding geeft, kunnen naast de eisen genoemd in het eerste lid bij ministeriële regeling tevens de eisen worden gesteld bedoeld in artikel 9, tweede en derde lid, en kunnen voorts regels worden gesteld in het belang van een evenwichtige verdeling dan wel een doelmatig gebruik van frequentieruimte.  

### Artikel  12  

Bij ministeriële regeling kunnen regels worden gesteld omtrent de indiening van de aanvraag om een vergunning en omtrent de inhoud van de aanvraag en de daarbij te overleggen gegevens. Deze regels kunnen per te verlenen vergunning verschillen. 

### Artikel  13  

1.  In het geval de verlening van een vergunning betrekking heeft op frequentieruimte die is bestemd voor het aanbieden van openbare elektronische communicatienetwerken of openbare elektronische communicatiediensten beslist Onze Minister op een aanvraag om verlening van de vergunning binnen zes weken na ontvangst van de aanvraag.   
2.  Van de termijn, genoemd in het eerste lid, kan worden afgeweken indien internationale frequentie- en satellietcoördinatie op grond van het Internationale Telecommunicatieverdrag daartoe noopt.  

### Paragraaf  3.4  

####Verlening van vergunningen op afroep

### Artikel  14  

1.  Bij ministeriële regeling worden regels gesteld omtrent: 

a. de indiening van een aanvraag om verlening van een vergunning voor het gebruik van frequentieruimte als bedoeld in [artikel 3.10, eerste lid, onderdeel b, van de wet](../../../../wet/telecommunicatiewet/BWBR0009950/README.md);  

b. de inhoud van de aanvraag en de daarbij te overleggen gegevens;  

c. de eisen waaraan de aanvrager moet voldoen.     
2.  De in het eerste lid, onderdeel c, bedoelde eisen kunnen slechts betrekking hebben op de: 

a. rechtsvorm van de aanvrager;  

b. financiële positie van de aanvrager;  

c. kennis en ervaring van de aanvrager;  

d. technische middelen waarover de aanvrager kan beschikken;  

e. hoedanigheid van de aanvrager als commerciële omroep;  

f. door de aanvrager te leveren bijdrage aan de overgang van analoge naar digitale techniek.     
3.  Voor zover dat op dat moment reeds mogelijk is, stelt Onze Minister bij het besluit om vergunningen in een bepaalde frequentieband te verlenen met toepassing van de procedure bedoeld in [artikel 3.10, eerste lid, onderdeel b, van de wet](../../../../wet/telecommunicatiewet/BWBR0009950/README.md), tevens de voorschriften en beperkingen vast die aan de vergunning zullen worden verbonden.  

### Artikel  15  

1.  Uiterlijk negen weken na ontvangst van een aanvraag die voldoet aan het bepaalde op grond van artikel 14, eerste lid, maakt Onze Minister in de Staatscourant bekend: 

a. de ontvangst van de aanvraag en de frequentieband waarop deze aanvraag betrekking heeft;  

b. de aanvang van de termijn van zes weken voor het indienen van aanvragen om verlening van een vergunning voor het gebruik van dezelfde frequentieband;  

c. voor zover dit redelijkerwijs mogelijk is, de voorschriften en beperkingen die aan een vergunning voor het gebruik van de betreffende frequentieband zullen worden verbonden.     
2.  Het op grond van artikel 14 bepaalde is mede van toepassing op aanvragen als bedoeld in het eerste lid, onderdeel b.  

### Artikel  16  

1.  Uiterlijk negen weken na de uiterste ontvangstdatum, bedoeld in artikel 15, eerste lid, onderdeel b, neemt Onze Minister: 

a. een besluit omtrent de verlening van een vergunning voor het gebruik van frequentieruimte indien de totale omvang van de aangevraagde frequentieruimte kleiner is dan of gelijk is aan de beschikbare frequentieruimte binnen het betreffende frequentie- en geografische bereik of  

b. het besluit dat de vergunning wordt verleend door middel van een veiling indien de totale omvang van de aangevraagde frequentieruimte groter is dan de beschikbare frequentieruimte binnen het frequentie- en geografische bereik.     
2.  Bij ministeriële regeling worden regels gesteld omtrent de wijze waarop de verlening, bedoeld in het eerste lid, onderdeel a, en de veiling, bedoeld in het eerste lid, onderdeel b, plaatsvindt.   
3.  In geval van verlening van een vergunning door middel van een veiling als bedoeld in het eerste lid, onderdeel b, maakt Onze Minister uiterlijk twee weken na het besluit, bedoeld in het eerste lid, aanhef en onderdeel b, bekend: 

a. het tijdstip van de aanvang van de veiling;  

b. de vergunningen die door middel van een veiling zullen worden verleend;  

c. voor zover dit redelijkerwijs mogelijk is, de voorschriften en beperkingen die aan het gebruik van de betreffende frequentieruimte zullen worden verbonden.     
4.  In geval van verlening van een vergunning door middel van een veiling als bedoeld in het eerste lid, onderdeel b, neemt Onze Minister uiterlijk 25 weken na de uiterste ontvangstdatum, bedoeld in artikel 15, eerste lid, onderdeel b, een besluit omtrent de verlening van een vergunning.  

### Paragraaf  3.5  

####Aan een vergunning verbonden voorschriften en beperkingen

### Artikel  17  

1.  De aan een vergunning te verbinden voorschriften en beperkingen kunnen slechts betrekking hebben op: 

a. het doelmatig gebruik van de toegewezen frequentieruimte;  

b. de aard van de radiozendapparaten en de daarbij behorende antenne-inrichtingen alsmede het vermogen waarmee mag worden uitgezonden;  

c. bescheiden die de vergunninghouder ter beschikking moet houden;  

d. verplichtingen die voortvloeien uit de toezeggingen die de vergunninghouder in het kader van een vergelijkende toets of een veiling heeft gedaan, ook indien slechts één aanvrager aan de bij of krachtens de wet gestelde eisen voldoet;  

e. het veroorzaken van belemmeringen in radiozend- of ontvangapparaten of in elektrische of elektronische inrichtingen door het gewenste signaal van een radiozendapparaat;  

f. het waarborgen van de in artikel 9, derde lid, bedoelde belangen;  

g. de diensten die moeten worden aangeboden, het soort elektronisch communicatienetwerk dat moet worden aangeboden of de technologie die moet worden gebruikt;  

h. de naleving van verplichtingen die voortvloeien uit verdragen of uit bindende besluiten van volkenrechtelijke organisaties betreffende het gebruik van radiofrequenties of posities in de ruimte;  

i. de identificatie van het zendapparaat door middel van een daartoe bij de vergunningverlening toe te kennen combinatie van letters of cijfers.     
2.  De in het eerste lid, onderdeel a, bedoelde voorschriften en beperkingen kunnen onder meer betrekking hebben op de termijn waarop en het geografisch gebied waarbinnen de in het eerste lid, onderdeel g, bedoelde diensten moeten worden aangeboden.   
3.  Indien samenwerking tussen vergunninghouders noodzakelijk is om gewijzigde of nieuw toegekende frequentieruimte in gebruik te kunnen nemen met behoud van continuïteit van dienstverlening, kunnen de in het eerste lid, onderdeel a, bedoelde voorschriften en beperkingen onder meer bestaan uit een verplichting voor deze vergunninghouders om binnen een bepaalde termijn een overeenkomst te sluiten over deze samenwerking.   
4.  Onze Minister kan op verzoek van een van de houders van een vergunning bedoeld in het derde lid of uit eigen beweging, voorschriften geven met betrekking tot de wijze waarop de overeenkomst tot stand moet komen. De vergunninghouders houden zich aan de door Onze Minister gegeven voorschriften.   
5.  Indien op een of meer onderdelen van de overeenkomst bedoeld in het derde lid geen overeenstemming van alle bij dat onderdeel of die onderdelen betrokken vergunninghouders dreigt te worden bereikt, kan Onze Minister op verzoek of uit eigen beweging een dwingende aanwijzing geven. De vergunninghouders zijn bij het sluiten van de overeenkomst gebonden aan de aanwijzing.  

### Paragraaf  3.6  

####Verlenging van een vergunning

### Artikel  18  

1.  Voor alle categorieën vergunningen die zijn verleend met toepassing van de procedure, bedoeld in [artikel 3.10, eerste lid, onderdeel a, van de wet](../../../../wet/telecommunicatiewet/BWBR0009950/README.md), geldt dat een vergunning van rechtswege telkens met een periode van vijf jaar wordt verlengd.   
2.  Vergunningen die zijn verleend met toepassing van een van de procedures, bedoeld in [artikel 3.10, eerste lid, onderdelen b tot en met f, van de wet](../../../../wet/telecommunicatiewet/BWBR0009950/README.md), worden niet verlengd, tenzij het algemeen maatschappelijk, cultureel of economisch belang verlenging naar het oordeel van Onze Minister vordert of verlenging naar het oordeel van Onze Minister van belang is voor de bevordering van de overgang van analoge naar digitale techniek, mits de aanvraag om verlenging uiterlijk een jaar, doch niet eerder dan twee jaar voor het tijdstip waarop de periode waarvoor de vergunning is verleend, is verstreken, is ontvangen door Onze Minister. Bij ministeriële regeling kan voor nader bepaalde vergunningen een afwijkende periode worden bepaald waarbinnen het verzoek tot verlenging moet worden ontvangen.   
3.  Het eerste en tweede lid zijn van overeenkomstige toepassing op een vergunning die op grond van de [artikelen 3.19a](../../../../wet/telecommunicatiewet/BWBR0009950/README.md) of [3.20 van de wet](../../../../wet/telecommunicatiewet/BWBR0009950/README.md) is verkregen.   
4.  Vergunningen die zijn verleend met toepassing van de procedure, bedoeld in [artikel 3.6, eerste lid, van de wet](../../../../wet/telecommunicatiewet/BWBR0009950/README.md), worden op aanvraag verlengd, tenzij een doelmatige ordening van het frequentiespectrum zich daartegen verzet.   
5.  In het geval een vergunning wordt verlengd kunnen de aan de vergunning verbonden voorschriften en beperkingen worden gewijzigd en kunnen nieuwe voorschriften en beperkingen aan de vergunning worden toegevoegd.   
6.  Bij ministeriële regeling kunnen nadere regels gesteld worden omtrent de verlenging van vergunningen. Deze regels kunnen per te verlenen vergunning verschillen.  

### Paragraaf  3.7  

####Verplichte overdracht van een vergunning

### Artikel  19  

1.  Onze Minister publiceert in de Staatscourant een besluit als bedoeld in: 

a. [artikel 3.19a, eerste lid, van de wet](../../../../wet/telecommunicatiewet/BWBR0009950/README.md) houdende dat de houder van een vergunning wordt verplicht om die vergunning geheel of gedeeltelijk over te dragen,  

b. [artikel 3.19a, tweede lid, van de wet](../../../../wet/telecommunicatiewet/BWBR0009950/README.md) houdende dat Onze Minister de procedure tot overdracht ter hand neemt.     
2.  Uiterlijk zeven dagen nadat het besluit, bedoeld in het eerste lid, onder a of b, is gepubliceerd, maakt Onze Minister bekend: 

a. de termijn, bedoeld in [artikel 3.19a, eerste lid, van de wet](../../../../wet/telecommunicatiewet/BWBR0009950/README.md);  

b. de periode, bedoeld in [artikel 3.19a, vijfde lid, van de wet](../../../../wet/telecommunicatiewet/BWBR0009950/README.md).    

### Artikel  20  

Bij ministeriële regeling worden regels gesteld omtrent: 

a. de indiening van de aanvraag om toestemming of overdracht,  

b. de eisen die ter verkrijging van toestemming of ter overdracht van de vergunning worden gesteld aan de aanvrager,  

c. de inhoud van de aanvraag en de daarbij te overleggen gegevens.   Deze regels kunnen per vergunning verschillen. 

### Artikel  21  

1.  Tot een procedure ter verkrijging van toestemming en een procedure tot overdracht als bedoeld in [artikel 3.19a, eerste en tweede lid, van de wet](../../../../wet/telecommunicatiewet/BWBR0009950/README.md) worden slechts toegelaten aanvragers die voldoen aan bij ministeriële regeling te stellen eisen. Deze eisen kunnen per vergunning verschillen.   
2.  De in het eerste lid bedoelde eisen kunnen slechts betrekking hebben op de: 

a. rechtsvorm van de aanvrager;  

b. financiële positie van de aanvrager;  

c. kennis en ervaring van de aanvrager;  

d. technische middelen waarover de aanvrager kan beschikken;  

e. hoedanigheid van de aanvrager als commerciële omroep;  

f. door de aanvrager te leveren bijdrage aan de overgang van analoge naar digitale techniek.     
3.  Artikel 9, derde lid, is van overeenkomstige toepassing op de in het eerste lid bedoelde eisen.   
4.  Voor zover de aard, de omvang of het maatschappelijk belang van de vergunning daartoe naar het oordeel van Onze Minister aanleiding geeft, kunnen naast de eisen genoemd in het tweede en derde lid bij ministeriële regeling tevens regels worden gesteld in het belang van een evenwichtige verdeling dan wel een doelmatig gebruik van frequentieruimte.   
5.  Toestemming wordt in ieder geval geweigerd indien: 

a. de aanvrager de latende vergunninghouder is,  

b. de aanvrager op de latende vergunninghouder of de latende vergunninghouder op de aanvrager zodanige zeggenschap of feitelijke invloed heeft dat deze in belangrijke mate het beleid van de aanvrager of de latende vergunninghouder kan bepalen of aanmerkelijke invloed heeft op de inhoud van dat beleid, of  

c. een natuurlijke persoon of groep van natuurlijke personen direct of indirect een zodanige zeggenschap of feitelijke invloed heeft in zowel de aanvrager als de latende vergunninghouder dat deze in belangrijke mate het beleid van beiden kan bepalen of aanmerkelijke invloed heeft op de inhoud van het beleid van beiden.    

### Artikel  22  

1.  Bij ministeriële regeling worden regels gesteld omtrent de wijze waarop de procedure ter verkrijging van toestemming en de procedure om te bepalen aan welke natuurlijke of rechtspersoon de vergunning wordt overgedragen plaatsvindt. Deze regeling kan per vergunning verschillen.   
2.  De in het eerste lid bedoelde regels hebben in elk geval betrekking op: 

a. de door de aanvrager en de latende vergunninghouder in acht te nemen geheimhouding;  

b. de wijze waarop een prijs voor de vergunning wordt geboden;  

c. de wijze om te bepalen wie de hoogste prijs heeft geboden;  

d. de eisen die aan een geldig bod worden gesteld;  

e. de zekerheidstelling dat een bij of krachtens de [artikelen 3.10](../../../../wet/telecommunicatiewet/BWBR0009950/README.md) of [3.15 van de wet](../../../../wet/telecommunicatiewet/BWBR0009950/README.md) opgelegde financiële verplichting gestand wordt gedaan;  

f. de maatregelen ten behoeve van een ongestoord verloop van de in het eerste lid bedoelde procedure;  

g. de door de vergunninghouder toe te passen methode ter vaststelling van het bod waarvan de uitbrenger in aanmerking komt voor verlening van de vergunning;  

h. de eisen die worden gesteld met betrekking tot de wijze van betaling van de in onderdeel e bedoelde financiële verplichtingen, en het tijdstip waarop degene aan wie de vergunning wordt overgedragen deze betaling moet hebben verricht.    

### Hoofdstuk  4  

####Antenneregister en medegebruik van antenne-opstelpunten

### Artikel  23  

1.  In het antenneregister worden gegevens opgenomen van: 

a. antennes die zijn geplaatst op een vaste locatie met het doel met een zendvermogen van meer dan 10 dB watt Effective Radiated Power (ERP) uit te gaan zenden;  

b. antennes die zijn geplaatst op een vaste locatie en die tot een netwerk behoren, indien meer dan de helft van het aantal antennes van het netwerk een zendvermogen van meer dan 10 dB watt ERP heeft;  

c. antennes van radiozendamateurs die zijn geregistreerd als gebruiker van frequentieruimte.     
2.  Van het eerste lid zijn uitgezonderd de gegevens van antennes in gebruik bij overheidsorganen die een taak uitoefenen op het terrein van politie, justitie of veiligheid.  

### Artikel  24  

1.  In het antenneregister worden voor de antennes, bedoeld in artikel 23, eerste lid, onderdelen a en b de volgende gegevens opgenomen: 

a. de toepassing van de antenne;  

b. de hoogte gemeten vanaf het maaiveld tot het geometrische midden van de antenne;  

c. de frequentie van de gebruikte toepassing;  

d. de hoofdstraalrichting van de antenne;  

e. het zendvermogen van de antenne in de hoofdstraalrichting aangeduid in dB watt ERP;  

f. de datum van ingebruikname van de antenne;  

g. de locatie van de antenne-installatie, met een nauwkeurigheid van 15 meter, aangeduid met toepassing van het World Geodetic System 1984.     
2.  De gegevens, bedoeld in het eerste lid, worden aan Onze Minister verstrekt door diegene die de frequentie gebruikt of wil gebruiken.  

### Artikel  25  

1.  In het antenneregister worden voor de antennes als bedoeld in artikel 23, eerste lid, onderdeel c, de volgende gegevens opgenomen: 

a. de locatie van de antenne-installatie, met een nauwkeurigheid van 15 meter, aangeduid met toepassing van het World Geodetic System 1984;  

b. het type registratie.     
2.  De gegevens, bedoeld in het eerste lid, worden aan Onze Minister verstrekt door de radiozendamateur die zich voor het gebruik van frequentieruimte heeft geregistreerd.   
3.  Onze Minister kan gegevens die door radiozendamateurs worden verstrekt in het kader van de registratie opnemen in het antenneregister.  

### Artikel  26  

Bij ministeriële regeling worden regels gesteld met betrekking tot: 

a. de inrichting van het antenneregister;  

b. het tijdstip waarop de gegevens worden aangeleverd;  

c. de wijze waarop en de vorm waarin de gegevens aangeleverd worden;  

d. de wijze waarop van de gegevens kennis wordt genomen.   

### Artikel  27  

1.  Bij ministeriële regeling wordt frequentieruimte als bedoeld in [artikel 3.24, eerste lid, van de wet](../../../../wet/telecommunicatiewet/BWBR0009950/README.md), aangewezen.   
2.  Bij ministeriële regeling kunnen nadere regels worden gesteld als bedoeld in [artikel 3.25 van de wet](../../../../wet/telecommunicatiewet/BWBR0009950/README.md).  

### Hoofdstuk  5  

####Wijziging diverse algemene maatregelen van bestuur

### Artikel  28  

Wijzigt het Besluit medegebruik omroepzendernetwerken. 

### Artikel  29  

Wijzigt het Besluit vergoedingen Telecommunicatiewet. 

### Artikel  30  

Wijzigt het Besluit bijzondere vergaring nummergegevens telecommunicatie. 

### Artikel  31  

Wijzigt het Besluit technische hulpmiddelen strafvordering. 

### Artikel  32  

Wijzigt het Besluit zeevaartbemanning handelsvaart en zeilvaart. 

### Artikel  33  

Wijzigt het Besluit zeevisvaartbemanning. 

### Artikel  34  

Wijzigt het Besluit bewijzen van bevoegdheid voor de luchtvaart. 

### Artikel  35  

Wijzigt het Besluit overgangsrecht Telecommunicatiewet. 

### Artikel  36  

Wijzigt het Besluit randapparaten en radioapparaten 2007. 

### Hoofdstuk  6  

####Slotbepalingen

### Artikel  37  

1.  [Artikel 9 van het Frequentiebesluit](../../../../AMvB/frequentiebesluit/BWBR0009997/README.md) zoals dat luidde voor de inwerkingtreding van het Besluit van de Minister van Economische Zaken, Landbouw en Innovatie van 18 februari 2011, houdende wijziging van het Frequentiebesluit in verband met het digitaliseringsbeleid voor commerciële radio (Stb. 2011, 88), blijft van toepassing op aanvragen om verlenging die zijn ingediend voor het tijdstip van inwerkingtreding van dat besluit.   
2.  De volgende regelingen blijven van toepassing ten aanzien van vergunningen die zijn verleend voor het tijdstip van inwerkingtreding van dit besluit: 

a. de [Regeling aanvraag- en veilingprocedure vergunningen 2,6 GHz](../../../../ministeriele-regeling/regeling/aanvraag-/en/veilingprocedure/vergunningen/26/ghz/BWBR0026545/README.md);  

b. de [Regeling aanvraag en vergelijkende toets vergunningen commerciële radio-omroep 2007](../../../../ministeriele-regeling/regeling/aanvraag/en/vergelijkende/toets/vergunningen/commerciële/etc/BWBR0022818/README.md);  

c. de [Regeling aanvraag en vergelijkende toets vergunningen kavels A7 en A8 in de FM-band en aanvraag vergunningen voor frequentieruimte in band III](../../../../ministeriele-regeling/regeling/aanvraag/en/vergelijkende/toets/vergunningen/kavels/a7/en/a8/in/etc/BWBR0029915/README.md);  

d. de [Regeling aanvraag vergunning en uitvoering vergelijkende toets DVB-T](../../../../ministeriele-regeling/regeling/aanvraag/vergunning/en/uitvoering/vergelijkende/toets/dvb-t/BWBR0012634/README.md);  

e. de [Regeling aanvraag vergunning voor IMT-2000](../../../../ministeriele-regeling/regeling/aanvraag/vergunning/voor/imt-2000/BWBR0011288/README.md);  

f. de [Regeling aanvraagprocedure en veiling gebruiksrecht frequentieruimte voor PAMR](../../../../ministeriele-regeling/regeling/aanvraagprocedure/en/veiling/gebruiksrecht/frequentieruimte/voor/etc/BWBR0018687/README.md);  

g. de [Regeling aanvraagprocedure en veiling gebruiksrecht frequentieruimte voor WLL](../../../../ministeriele-regeling/regeling/aanvraagprocedure/en/veiling/gebruiksrecht/frequentieruimte/voor/etc/BWBR0015491/README.md);  

h. de [Regeling aanvraagprocedure en veiling gebruiksrecht frequentieruimte voor WLL 26 GHz](../../../../ministeriele-regeling/regeling/aanvraagprocedure/en/veiling/gebruiksrecht/frequentieruimte/voor/etc/BWBR0017886/README.md);  

i. de [Regeling aanvraagprocedure en veiling gebruiksrechten frequentieruimte voor digitale omroep alsmede vaststelling van een maximum aan te verwerven digitale omroepfrequentieruimte](../../../../ministeriele-regeling/regeling/aanvraagprocedure/en/veiling/gebruiksrechten/frequentieruimte/etc/BWBR0024730/README.md);  

j. de [Regeling verlenging en digitalisering commerciële radio-omroep (middengolf en niet-landelijke FM)](../../../../ministeriele-regeling/regeling/verlenging/en/digitalisering/commerciële/radio-omroep/(middengolf/etc/BWBR0030039/README.md), en  

k. de [Regeling verlenging en digitalisering landelijke commerciële radio-omroep](../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md).    

### Artikel  38  

Na de inwerkingtreding van dit besluit berust: 

a. de [Examenregeling frequentiegebruik 2008](../../../../ministeriele-regeling/examenregeling/frequentiegebruik/2008/BWBR0024285/README.md) op de artikelen 4, tweede lid, en 11, tweede lid, van dit besluit en de [artikelen 5](../../../../AMvB/besluit/vergoedingen/telecommunicatiewet/BWBR0010334/README.md) en [6 van het Besluit vergoedingen Telecommunicatiewet](../../../../AMvB/besluit/vergoedingen/telecommunicatiewet/BWBR0010334/README.md);  

b. de [Regeling aanvraag en toelating vergunningen voor het gebruik van frequentiegebruik](../../../../ministeriele-regeling/regeling/aanvraagprocedure/bij/verlening/op/volgorde/van/binnenkomst/BWBR0015731/README.md) op de artikelen 11, eerste lid, 11, tweede lid, juncto 4, tweede lid, en 12 van dit besluit;  

c. de [Regeling aanvraag en vergelijkende toets vergunningen commerciële radio-omroep 2003](../../../../ministeriele-regeling/regeling/aanvraag/en/vergelijkende/toets/vergunningen/commerciële/etc/BWBR0014741/README.md) op [artikel 3.10, eerste lid, van de Telecommunicatiewet](../../../../wet/telecommunicatiewet/BWBR0009950/README.md) en de artikelen 8, 9 en 10 van dit besluit  

d. de [Regeling aanvraag- en veilingprocedure vergunningen 800, 900 en 1800 MHz](../../../../ministeriele-regeling/regeling/aanvraag-/en/veilingprocedure/vergunningen/800/900/en/1800/mhz/BWBR0031069/README.md) op de artikelen 6, 8, 9 en 10 van dit besluit;  

e. de [Regeling openbaar antenneregister](../../../../ministeriele-regeling/regeling/openbaar/antenneregister/BWBR0027031/README.md) op artikel 26 van dit besluit;  

f. de [Regeling gebruik van frequentieruimte zonder vergunning 2008](../../../../ministeriele-regeling/regeling/gebruik/van/frequentieruimte/zonder/vergunning/2008/BWBR0023553/README.md) op de artikelen 2, derde lid, 3, eerste en tweede lid, 4, en 5, tweede, vierde en vijfde lid, van dit besluit, en  

g. de [Regeling vervolg verdeling frequenties commerciële radio-omroep 2003](../../../../ministeriele-regeling/regeling/vervolg/verdeling/frequenties/commerciële/radio-omroep/2003/BWBR0015414/README.md) op [artikel 3.10, eerste lid, van de Telecommunicatiewet](../../../../wet/telecommunicatiewet/BWBR0009950/README.md) en de artikelen 8, 9 en 10 van dit besluit.   

### Artikel  39  

De volgende besluiten worden ingetrokken: 

a. het [Besluit aanvraagprocedure nummers](../../../../AMvB/besluit/aanvraagprocedure/nummers/BWBR0008157/README.md),  

b. het [Besluit aanwijzing categorieën zendinrichtingen en vaststelling toelatingscriteria](../../../../ministeriele-regeling/besluit/aanwijzing/categorieën/zendinrichtingen/en/vaststelling/etc/BWBR0004457/README.md),  

c. het [Besluit draadomroep- en kabelinrichtingen](../../../../AMvB/besluit/draadomroep-/en/kabelinrichtingen/BWBR0004451/README.md),  

d. het [Besluit kabelgebonden telecommunicatie-infrastructuur](../../../../AMvB/besluit/kabelgebonden/telecommunicatie-infrastructuur/BWBR0008156/README.md),  

e. het [Frequentiebesluit](../../../../AMvB/frequentiebesluit/BWBR0009997/README.md),  

f. het [Wijzigingsbesluit Besluit alternatieve verdeling nummers enz.](../../../../AMvB/wijzigingsbesluit/besluit/alternatieve/verdeling/nummers/enz./BWBR0016701/README.md),  

g. het [Wijzigingsbesluit Besluit vergunningen mobiele telecommunicatie (DCS 1800)](../../../../AMvB/wijzigingsbesluit/besluit/vergunningen/mobiele/telecommunicatie/(dcs/1800)/BWBR0009037/README.md),  

h. het [Wijzigingsbesluit Besluit mobiele telecommunicatie GSM in verband met de invoering van het systeem voor een openbare paneuropese semafoondienst te land (ERMES)](../../../../AMvB/wijzigingsbesluit/besluit/mobiele/telecommunicatie/gsm/in/verband/met/de/etc/BWBR0007628/README.md), en  

i. het [Wijzigingsbesluit Besluit ONP huurlijnen en telefonie (leveringsplicht en goedkeuring voorgenomen tariefwijzigingen)](../../../../AMvB/wijzigingsbesluit/besluit/onp/huurlijnen/en/telefonie/(leveringsplicht/en/etc/BWBR0012979/README.md).   

### Artikel  40  

1.  De Wet van 10 mei 2012 houdende wijziging van de Telecommunicatiewet in verband met de Nota frequentiebeleid 2005 (Staatsblad 2013, 48) treedt in werking met ingang van een maand na de datum van uitgifte van het Staatsblad waarin zij wordt geplaatst.   
2.  Artikel XXXVII, onderdeel K, van de Wet van 22 december 2011 tot aanpassing van een aantal wetten op het terrein van Economische Zaken, Landbouw en Innovatie naar aanleiding van de departementale herindeling en het herstel van enkele wetstechnische gebreken en leemten (Staatsblad 2012, 19) treedt in werking op het in het eerste lid bedoelde tijdstip, direct na inwerkingtreding van de wet, bedoeld in het eerste lid.   
3.  [Artikel I, onderdelen C, D, E tot en met H](../../../../wet/wijzigingswet/telecommunicatiewet/(implementatie/herziene/etc/BWBR0031609/README.md), [artikel V, eerste lid](../../../../wet/wijzigingswet/telecommunicatiewet/(implementatie/herziene/etc/BWBR0031609/README.md) en [artikel VIa van de Wet van 10 mei 2012 tot wijziging van de Telecommunicatiewet ter implementatie van de herziene telecommunicatierichtlijnen](../../../../wet/wijzigingswet/telecommunicatiewet/(implementatie/herziene/etc/BWBR0031609/README.md) treedt in werking op het in het eerste lid bedoelde tijdstip, direct na inwerkingtreding van de wet, bedoeld in het eerste lid.   
4.  Dit besluit treedt in werking op het in het derde lid bedoelde tijdstip.  

### Artikel  41  

Dit besluit wordt aangehaald als: Frequentiebesluit 2013. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
8 februari 2013  
Beatrix  

De Minister van Economische Zaken,  
H.G.J. Kamp   

de *vijftiende* februari 2013 

De Minister van Veiligheid en Justitie,  
I.W. Opstelten    
