<meta http-equiv='Content-Type' content='text/html; charset=utf-8' />

##Besluit van 16 december 2005, houdende vaststelling van regels voor het inventariseren van asbest en het verwijderen van asbest in het algemeen en uit een bouwwerk in het bijzonder en in verband hiermee een wijziging van het Arbeidsomstandighedenbesluit (Asbestverwijderingsbesluit 2005)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Volkshuisvesting, Ruimtelijke Ordening en Milieubeheer van 6 april 2005, nr. MJZ2005029056, Directie Juridische Zaken, Afdeling Wetgeving, gedaan mede namens de Staatssecretaris van Sociale Zaken en Werkgelegenheid en in overeenstemming met Onze Minister van Volksgezondheid, Welzijn en Sport, Onze Minister van Verkeer en Waterstaat en Onze Minister van Economische Zaken;

Gelet op artikel 7 van richtlijn nr. 87/217/EEG van de Raad van 19 maart 1987 inzake voorkoming en vermindering van verontreiniging van het milieu door asbest (PbEG L 85), artikel 1, onderdelen 11, 13 en 14, voor zover het betreft artikel 12 ter, van richtlijn nr. 2003/18/EG van het Europees Parlement en de Raad van 27 maart 2003 (PbEU L 97) tot wijziging van richtlijn nr. 83/477/EEG van de Raad betreffende de bescherming van werknemers tegen de risico’s van blootstelling van asbest op het werk, de [artikelen 24](../../../../wet/wet/milieugevaarlijke/stoffen/BWBR0003892/README.md), [35, vierde lid](../../../../wet/wet/milieugevaarlijke/stoffen/BWBR0003892/README.md), en [39, derde lid, van de Wet milieugevaarlijke stoffen](../../../../wet/wet/milieugevaarlijke/stoffen/BWBR0003892/README.md), de [artikelen 8, achtste lid](../../../../wet/woningwet/BWBR0005181/README.md), juncto [8, tweede lid, onderdelen d en h](../../../../wet/woningwet/BWBR0005181/README.md), en [120 van de Woningwet](../../../../wet/woningwet/BWBR0005181/README.md) voorzover het betreft artikel 10, alsmede de [artikelen 16](../../../../wet/arbeidsomstandighedenwet/BWBR0010346/README.md), [20](../../../../wet/arbeidsomstandighedenwet/BWBR0010346/README.md), [21](../../../../wet/arbeidsomstandighedenwet/BWBR0010346/README.md), [22](../../../../wet/arbeidsomstandighedenwet/BWBR0010346/README.md), [23](../../../../wet/arbeidsomstandighedenwet/BWBR0010346/README.md) en [33, tweede lid, van de Arbeidsomstandighedenwet 1998](../../../../wet/arbeidsomstandighedenwet/BWBR0010346/README.md) voorzover het betreft artikel 12 en [artikel 8.44, eerste lid, van de Wet milieubeheer](../../../../wet/wet/milieubeheer/BWBR0003245/README.md) voorzover het betreft artikel 13;

De Raad van State gehoord (advies van 14 juli 2005, nr. W08.05.0120/V);

Gezien het nader rapport van de Staatssecretaris van Volkshuisvesting, Ruimtelijke Ordening en Milieubeheer van 14 december 2005, nr. DJZ2005215654, Directie Juridische Zaken, Afdeling Wetgeving, uitgebracht mede namens de Staatssecretaris van Sociale Zaken en Werkgelegenheid en in overeenstemming met Onze Minister van Volksgezondheid, Welzijn en Sport, Onze Minister van Verkeer en Waterstaat en Onze Minister van Economische Zaken;
Hebben goedgevonden en verstaan:     
### §  1  

####Begripsomschrijvingen en toepassingsbereik

### Artikel  1  

1.  In dit besluit en de daarop berustende bepalingen wordt verstaan onder: 

a. asbest: de volgende vezelachtige silicaten: actinoliet (CAS-nummer 77536-66-4), amosiet (CAS-nummer 12172-73-5), anthofylliet (CAS-nummer 77536-67-5), chrysotiel (CAS-nummer 12001-29-5), crocidoliet (CAS-nummer 12001-28-4) en tremoliet (CAS-nummer 77536-68-6);  

b. asbestinventarisatierapport: rapport dat voldoet aan de eisen, gesteld in [artikel 4.54a, eerste, derde en vierde lid, van het Arbeidsomstandighedenbesluit](../../../../AMvB/arbeidsomstandighedenbesluit/BWBR0008498/README.md);  

c. Onze Minister: Onze Minister van Volkshuisvesting, Ruimtelijke Ordening en Milieubeheer;  

d. object: constructie, installatie, apparaat of transportmiddel, niet zijnde een bouwwerk.     
2.  In dit besluit wordt onder woning verstaan hetgeen daaronder wordt verstaan in de [Woningwet](../../../../wet/woningwet/BWBR0005181/README.md).  

### Artikel  2  

Dit besluit is niet van toepassing op: 

a. puin, puingranulaat, bodem, grond, slib, baggerspecie en grondwater;  

b. producten waaromtrent regels zijn gesteld in de [Regeling afgedankte elektrische en elektronische apparatuur](../../../../ministeriele-regeling/regeling/afgedankte/elektrische/en/elektronische/apparatuur/BWBR0034782/README.md).   

### §  2  

####Asbestinventarisatie

### Artikel  3  

1.  Degene die: 

a. anders dan in de uitoefening van een beroep of bedrijf een bouwwerk of object geheel of gedeeltelijk afbreekt of uit elkaar neemt, of  

b. een bouwwerk of object geheel of gedeeltelijk doet afbreken of uit elkaar doet nemen,   beschikt met betrekking tot het bouwwerk of object, dan wel het gedeelte daarvan ten aanzien waarvan de handeling wordt verricht, over een asbestinventarisatierapport indien hij weet of redelijkerwijs kan weten dat zich in het bouwwerk of object asbest of een asbesthoudend product bevindt.   
2.  Degene die: 

a. anders dan in de uitoefening van een beroep of bedrijf asbest of een asbesthoudend product uit een bouwwerk of object verwijdert, of  

b. asbest of een asbesthoudend product uit een bouwwerk of object doet verwijderen,   beschikt met betrekking tot het bouwwerk of object over een asbestinventarisatierapport.   
3.  Degene die materialen of producten doet opruimen die ten gevolge van een incident zijn vrijgekomen, beschikt met betrekking tot de materialen of producten over een asbestinventarisatierapport indien hij weet of redelijkerwijs kan weten dat zich in de materialen of producten asbest of een asbesthoudend product bevindt.  

### Artikel  4  

1.  Artikel 3 is niet van toepassing op: 

a. werkzaamheden die worden uitgevoerd in of aan bouwwerken of objecten, niet zijnde zeeschepen als bedoeld in [artikel 8:2, eerste lid, van het Burgerlijk Wetboek](../../../../wet/burgerlijk/wetboek/boek/8/BWBR0005034/README.md), die op of na 1 januari 1994 zijn gebouwd dan wel vervaardigd;  

b. het geheel of gedeeltelijk verwijderen van rem- en frictiematerialen;  

c. wegen als bedoeld in het [Besluit asbestwegen milieubeheer](../../../../AMvB/besluit/asbestwegen/wms/BWBR0011619/README.md).     
2.  Artikel 3 is voorts niet van toepassing op het in de uitoefening van een beroep of bedrijf geheel of gedeeltelijk: 

a. verwijderen van waterleidingbuizen, gasleidingbuizen, rioolleidingbuizen en mantelbuizen, voorzover zij deel uitmaken van het ondergrondse openbare gas-, water- en rioolleidingnet;  

b. verwijderen van geklemde vloerplaten onder verwarmingstoestellen;  

c. verwijderen van beglazingskit dat is verwerkt in de constructie van kassen;  

d. verwijderen van pakkingen uit verbrandingsmotoren;  

e. verwijderen van pakkingen uit procesinstallaties onderscheidelijk verwarmingstoestellen met een nominaal vermogen dat lager is dan 2250 kilowatt.     
3.  Artikel 3 is voorts niet van toepassing op het anders dan in de uitoefening van een beroep of bedrijf in zijn geheel: 

a. verwijderen van geschroefde, asbesthoudende platen waarin de asbestvezels hechtgebonden zijn, niet zijnde dakleien, uit een woning of uit een op het erf van die woning staand bijgebouw, voorzover de woning of het bijgebouw niet in het kader van de uitoefening van een beroep of bedrijf worden gebruikt of bedoeld zijn voor gebruik in dat kader en de oppervlakte van de te verwijderen asbesthoudende platen maximaal vijfendertig vierkante meter per kadastraal perceel bedraagt;  

b. verwijderen van asbesthoudende vloertegels of niet-gelijmde, asbesthoudende vloerbedekking uit een woning of uit een op het erf van die woning staand bijgebouw, voorzover de woning of het bijgebouw niet in het kader van de uitoefening van een beroep of bedrijf worden gebruikt of bedoeld zijn voor gebruik in dat kader en de oppervlakte van de te verwijderen asbesthoudende vloerbedekking of vloertegels maximaal vijfendertig vierkante meter per kadastraal perceel bedraagt;  

c. verwijderen van geschroefde, asbesthoudende platen waarin de asbestvezels hechtgebonden zijn, niet zijnde dakleien, of asbesthoudende vloertegels of niet-gelijmde, asbesthoudende vloerbedekking uit een vaartuig, voorzover het vaartuig niet in het kader van de uitoefening van een beroep of bedrijf wordt gebruikt of bedoeld is voor gebruik in dat kader en de oppervlakte van de te verwijderen asbesthoudende platen maximaal vijfendertig vierkante meter bedraagt.    

### Artikel  5  

Degene die een handeling doet verrichten waarop artikel 3 van toepassing is, verstrekt, voordat de handeling wordt verricht, een afschrift van het asbestinventarisatierapport aan degene die de handeling verricht. 

### §  3  

####Asbestverwijdering

### Artikel  6  

1.  De volgende handelingen, indien de concentratie van asbeststof is ingedeeld in risicoklasse 2 of 3 als bedoeld in [artikel 4.48](../../../../AMvB/arbeidsomstandighedenbesluit/BWBR0008498/README.md) onderscheidenlijk [artikel 4.53a van het Arbeidsomstandighedenbesluit](../../../../AMvB/arbeidsomstandighedenbesluit/BWBR0008498/README.md), mogen slechts worden verricht door een bedrijf dat in het bezit is van een certificaat als bedoeld in [artikel 4.54d, eerste lid, van het Arbeidsomstandighedenbesluit](../../../../AMvB/arbeidsomstandighedenbesluit/BWBR0008498/README.md): 

a. het geheel of gedeeltelijk afbreken of uit elkaar nemen van bouwwerken of objecten indien in die bouwwerken of objecten asbest of een asbesthoudend product is verwerkt;  

b. het verwijderen van asbest of asbesthoudende producten uit bouwwerken of objecten;  

c. het opruimen van asbest dat of asbesthoudende producten die ten gevolge van een incident is of zijn vrijgekomen.     
2.  Artikel 4 is, met uitzondering van het eerste lid onder a, van overeenkomstige toepassing.   
3.  Het is verboden een handeling als bedoeld in het eerste lid te doen verrichten in strijd met het bepaalde in het eerste lid in verbinding met het tweede lid.  

### Artikel  7  

Degene die anders dan in de uitoefening van een beroep of bedrijf asbest of een asbesthoudend product verwijdert, draagt er zorg voor dat: 

a. de verwijderingshandeling, indien technisch mogelijk, wordt verricht alvorens het bouwwerk of object waarin het asbest of asbesthoudende product zich bevindt, geheel of gedeeltelijk wordt afgebroken of uit elkaar genomen;  

b. verwijderd asbest of een verwijderd asbesthoudend product onmiddellijk van niet-asbesthoudende producten wordt gescheiden en verzameld;  

c. het verzamelde asbest of de verzamelde asbesthoudende producten, tenzij dit door vorm of formaat niet mogelijk is, onmiddellijk wordt respectievelijk worden verpakt in niet-luchtdoorlatend verpakkingsmateriaal van zodanige dikte en sterkte dat deze niet scheurt;  

d. niet-luchtdoorlatend verpakkingsmateriaal waarin verwijderd asbest of een verwijderd asbesthoudend product is verpakt onmiddellijk wordt afgesloten en opgeslagen in een afgesloten opslagplaats;  

e. ingeval verzameld asbest of verzamelde asbesthoudende producten niet in niet-luchtdoorlatend verpakkingsmateriaal kan respectievelijk kunnen worden verpakt, dat asbest of die asbesthoudende producten onmiddellijk in een afgesloten container wordt respectievelijk worden opgeslagen;  

f. niet-luchtdoorlatend verpakkingsmateriaal waarin verwijderd asbest of een verwijderd asbesthoudend product is verpakt op duidelijke wijze wordt voorzien van aanduidingen overeenkomstig [artikel 7 van het Productenbesluit asbest](../../../../AMvB/productenbesluit/asbest/BWBR0017778/README.md);  

g. opgeslagen verwijderd asbest of een opgeslagen verwijderd asbesthoudend product binnen twee weken na het vrijkomen hiervan wordt afgevoerd naar een inrichting als bedoeld in [artikel 1.1, vierde lid, van de Wet milieubeheer](../../../../wet/wet/milieubeheer/BWBR0003245/README.md).   

### Artikel  8  

1.  Degene die anders dan in de uitoefening van een beroep of bedrijf een handeling als bedoeld in artikel 7 verricht, doet dat op een zodanige wijze dat gevaren voor mens en milieu die door zodanige handelingen kunnen ontstaan, worden voorkomen.   
2.  Bij regeling van Onze Minister kunnen met het oog op het voorkomen van gevaren voor mens en milieu regels worden gegeven die ten minste bij het verrichten van zodanige handelingen in acht worden genomen.  

### Artikel  9  

1.  Degene die in een binnenruimte een handeling doet verrichten waarop artikel 6, eerste lid, van toepassing is, draagt er zorg voor dat direct na het verrichten van die handeling een eindbeoordeling wordt uitgevoerd overeenkomstig het bepaalde bij of krachtens [artikel 4.51a, eerste, tweede en vijfde lid, van het Arbeidsomstandighedenbesluit](../../../../AMvB/arbeidsomstandighedenbesluit/BWBR0008498/README.md).   
2.  Degene die in de buitenlucht een handeling doet verrichten waarop artikel 6, eerste lid, van toepassing is, draagt er zorg voor dat direct na het verrichten van die handeling een visuele inspectie wordt uitgevoerd overeenkomstig het bepaalde bij of krachtens [4.51a, derde en vijfde lid, van het Arbeidsomstandighedenbesluit](../../../../AMvB/arbeidsomstandighedenbesluit/BWBR0008498/README.md).   
3.  Het is verboden andere werkzaamheden in een binnenruimte te verrichten of te doen verrichten met betrekking tot een bouwwerk of object ten aanzien waarvan een handeling als bedoeld in artikel 6, eerste lid, is verricht, zolang niet een eindbeoordeling als bedoeld in het eerste lid is uitgevoerd of indien uit de eindbeoordeling, bedoeld in het eerste lid, volgt dat er op de plaats van de handeling nog visueel waarneembaar asbest aanwezig is of de concentratie asbeststof in de lucht, bedoeld in [artikel 4.51a, tweede lid, van het Arbeidsomstandighedenbesluit](../../../../AMvB/arbeidsomstandighedenbesluit/BWBR0008498/README.md) wordt overschreden.   
4.  Het is verboden andere werkzaamheden in de buitenlucht te verrichten of te doen verrichten met betrekking tot een bouwwerk of object ten aanzien waarvan een handeling als bedoeld in artikel 6, eerste lid, onder a of b, is verricht of op de plaats waar een handeling als bedoeld in artikel 6, eerste lid, onder c, is verricht, zolang niet een visuele inspectie als bedoeld in het tweede lid is uitgevoerd of indien uit de visuele inspectie, bedoeld in het tweede lid, volgt dat er op de plaats van de handeling nog visueel waarneembaar asbest aanwezig is.  

### §  4  

####Bouwwerken

### §  5  

####Strafbepalingen

### §  6  

####Wijzigingen [Arbeidsomstandighedenbesluit](../../../../AMvB/arbeidsomstandighedenbesluit/BWBR0008498/README.md)

### Artikel  12  

Wijzigt het Arbeidsomstandighedenbesluit.

### §  7  

####Wijzigingen overige regelgeving

### Artikel  13  

Wijzigt het Besluit stortplaatsen en stortverboden afvalstoffen. 

### Artikel  14  

Wijzigt het Productenbesluit asbest.

### §  8  

####Slotbepalingen

###Artikel 14a 

Voor zover dit besluit berust op de [Wet milieubeheer](../../../../wet/wet/milieubeheer/BWBR0003245/README.md), berust dit op de [artikelen 9.2.2.1](../../../../wet/wet/milieubeheer/BWBR0003245/README.md), [9.2.3.2](../../../../wet/wet/milieubeheer/BWBR0003245/README.md) en [9.2.3.3, vierde lid, van die wet](../../../../wet/wet/milieubeheer/BWBR0003245/README.md).

### Artikel  15  

Het [Asbest-verwijderingsbesluit](../../../../AMvB/asbest-verwijderingsbesluit/BWBR0006006/README.md) wordt ingetrokken.

### Artikel  16  

De artikelen van dit besluit treden in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld. 

### Artikel  17  

Dit besluit wordt aangehaald als: Asbestverwijderingsbesluit 2005. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
16 december 2005  
Beatrix  

De Staatssecretaris van Volkshuisvesting, Ruimtelijke Ordening en Milieubeheer , 
P. L. B. A. van Geel   

De Staatssecretaris van Sociale Zaken en Werkgelegenheid , 
H. A. L. van Hoof   

de *zevenentwintigste* december 2005 

De Minister van Justitie , 
J. P. H. Donner    
