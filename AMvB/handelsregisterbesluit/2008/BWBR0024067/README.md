<meta http-equiv='Content-Type' content='text/html; charset=utf-8' />

##Besluit van 18 juni 2008, houdende de vaststelling van een nieuw Handelsregisterbesluit 2008 (Handelsregisterbesluit 2008)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op voordracht van de Staatssecretaris van Economische Zaken van 12 februari 2008 nr. WJZ/8012689;

Gelet op [artikelen 6, derde lid](../../../../wet/handelsregisterwet/2007/BWBR0021777/README.md), [8, onderdeel b](../../../../wet/handelsregisterwet/2007/BWBR0021777/README.md), [17, eerste lid](../../../../wet/handelsregisterwet/2007/BWBR0021777/README.md), [18, achtste lid](../../../../wet/handelsregisterwet/2007/BWBR0021777/README.md), [19, eerste lid](../../../../wet/handelsregisterwet/2007/BWBR0021777/README.md), [20, vierde lid](../../../../wet/handelsregisterwet/2007/BWBR0021777/README.md), [23](../../../../wet/handelsregisterwet/2007/BWBR0021777/README.md), [24, derde lid](../../../../wet/handelsregisterwet/2007/BWBR0021777/README.md), [24](../../../../wet/handelsregisterwet/2007/BWBR0021777/README.md), [25, vierde lid, onderdeel c](../../../../wet/handelsregisterwet/2007/BWBR0021777/README.md), [38, tweede lid](../../../../wet/handelsregisterwet/2007/BWBR0021777/README.md) en [39 van de Handelsregisterwet 2007](../../../../wet/handelsregisterwet/2007/BWBR0021777/README.md);

De Raad van State gehoord (advies van 14 maart 2008, nr. W10.02.0067/III)

Gezien het nader rapport van de Staatssecretaris van Economische Zaken van 13 juni 2008 WJZ8066664;
Hebben goedgevonden en verstaan:     
### Hoofdstuk  1  

####Begripsbepalingen

### Artikel  1  

1.  In dit besluit en de daarop berustende bepalingen wordt verstaan onder: 

a. *wet:* de [Handelsregisterwet 2007](../../../../wet/handelsregisterwet/2007/BWBR0021777/README.md);  

b. *werkzame personen:* de al dan niet in dienst van de betrokken onderneming werkzame werknemers, de meewerkende eigenaren en de meewerkende gezinsleden van een eigenaar, steeds voorzover zij doorgaans ten minste 15 uur per week werkzaam zijn;  

c. *verordening 1435/2003:* de verordening (EG) nr. 1435/2003 van de Raad van de Europese Unie van 22 juli 2003 betreffende het statuut van de Europese coöperatieve vennootschap (SCE) (PbEU L 207);  

d. *richtlijn 68/151/EEG:*richtlijn (EEG) nr. 68/151 van de Raad van de Europese Gemeenschappen van 9 maart 1968 met betrekking tot de openbaarmakingsvereisten voor bepaalde soorten ondernemingen (PbEG 1968 L 65);  

e. *melding:* een melding als bedoeld in [artikel 32, eerste of tweede lid, van de wet](../../../../wet/handelsregisterwet/2007/BWBR0021777/README.md);  

f.  *persoonlijke gegevens:*  

1°. indien deze betrekking hebben op een natuurlijk persoon, de gegevens, genoemd in [artikel 10, tweede lid van de wet](../../../../wet/handelsregisterwet/2007/BWBR0021777/README.md), de geslachtsaanduiding en de handtekening;  

2°. indien deze betrekking hebben op een rechtspersoon naar Nederlands recht, het nummer genoemd in [artikel 12, onderdeel a, van de wet](../../../../wet/handelsregisterwet/2007/BWBR0021777/README.md), de naam en het bezoekadres;  

3°. indien deze betrekking hebben op een rederij, maatschap, vennootschap onder firma of commanditaire vennootschap naar Nederlands recht, het nummer genoemd in [artikel 10, derde lid onderdeel a, van de wet](../../../../wet/handelsregisterwet/2007/BWBR0021777/README.md), de naam en het bezoekadres;  

4°. indien deze betrekking hebben op een rechtspersoon of vennootschap naar buitenlands recht, de naam, het bezoekadres, het nummer waaronder de rechtspersoon of vennootschap in het buitenlandse register is ingeschreven, de naam van dat register en de plaats en het land waar het register wordt gehouden.       
2.  In dit besluit en de daarop berustende bepalingen wordt mede verstaan onder: 

a. handtekening: een elektronische handtekening als bedoeld in [artikel 15a, vierde lid, van Boek 3 van het Burgerlijk Wetboek](../../../../wet/burgerlijk/wetboek/boek/3/BWBR0005291/README.md);  

b. commissaris: een lid van een toezichthoudend orgaan.     

### Artikel  2  

1.  Van een onderneming is sprake indien een voldoende zelfstandig optredende organisatorische eenheid van één of meer personen bestaat waarin door voldoende inbreng van arbeid of middelen, ten behoeve van derden diensten of goederen worden geleverd of werken tot stand worden gebracht met het oogmerk daarmee materieel voordeel te behalen.   
2.  Van een onderneming is geen sprake indien er naar het oordeel van de kamer onvoldoende omvang van activiteiten of omzet is.   

### Hoofdstuk  2  

####Opgave ter inschrijving

### Artikel  3  

1.  Voor het doen van een opgave ter inschrijving in het handelsregister bij een kamer wordt gebruik gemaakt van een door de kamer vastgesteld formulier dat kosteloos verkrijgbaar is.   
2.  De kamer kan ermee instemmen dat een opgave op andere wijze geschiedt dan in het eerste lid bepaald.   
3.  Voor zover een kamer niet op grond van de [Dienstenwet](../../../../wet/dienstenwet/BWBR0026759/README.md) of [artikel 19 van de wet](../../../../wet/handelsregisterwet/2007/BWBR0021777/README.md) zorg draagt voor de mogelijkheid tot elektronische uitwisseling van gegevens en bescheiden, draagt een kamer er zorg voor dat gegevens en bescheiden langs elektronische weg ontvangen kunnen worden indien voor die gegevens en bescheiden een plicht tot neerlegging bestaat op grond van richtlijn nr. 68/151/EEG van de Raad van de Europese Gemeenschappen van 9 maart 1968 strekkende tot het coördineren van de waarborgen, welke in de Lid-Staten worden verlangd van de vennootschappen in de zin van de tweede alinea van artikel 58 van het Verdrag, om de belangen te beschermen zowel van de deelnemers in deze vennootschappen als van derden, zulks ten einde die waarborgen gelijkwaardig te maken (PbEG L 65).   
4.  Een wijziging van de richtlijn, genoemd in het derde lid, gaat voor de toepassing van het bij of krachtens dit besluit bepaalde gelden met ingang van de dag waarop aan de betrokken wijzigingsrichtlijn uitvoering moet zijn gegeven.   

### Artikel  4  

1.  De kamer onderzoekt of een opgave afkomstig is van iemand die tot het doen ervan bevoegd is, en of de opgave juist is, tenzij in Nederland of een andere lidstaat van de Europese Unie of van de Europese Economische Ruimte reeds onderzoek naar gelijkwaardige eisen is verricht en hieruit blijkt dat de opgave aan de eisen voldoet.   
2.  De kamer kan bij een onderzoek nadere bewijsstukken vragen.   
3.  Indien de kamer ervan overtuigd is dat de opgave is gedaan door iemand die tot het doen ervan bevoegd is en van oordeel is dat de opgave juist is, gaat zij onverwijld over tot inschrijving.   

### Artikel  5  

1.  De kamer weigert om tot inschrijving over te gaan indien zij er niet van overtuigd is dat de opgave afkomstig is van een tot opgave bevoegd persoon.   
2.  De kamer kan weigeren om tot inschrijving over te gaan indien: 

a. de opgave strijdig is met een wettelijk voorschrift, het recht, de openbare orde of de goede zeden;  

b. de opgave innerlijk strijdig of onvolledig is;  

c. de opgave strijdig is met de reeds over de onderneming of rechtspersoon opgenomen gegevens;  

d. de opgave strijdig is met gegevens uit een ander basisregister;  

e. de kamer gerede twijfel heeft over de juistheid van de opgave.     
3.  Indien de kamer degene die de opgave doet in de gelegenheid heeft gesteld de opgave aan te vullen of te wijzigen, stelt zij indien nodig de opgave weer ter beschikking van degene die de opgave heeft gedaan.   

### Artikel  6  

1.  Tot het doen van een opgave ter inschrijving in het handelsregister van alle gegevens betreffende de onderneming of rechtspersoon is verplicht: 

a. de bestuurder van een publiekrechtelijke rechtspersoon;  

b. de bestuurder van een rechtspersoon, bedoeld in artikelen 24 tot en met 26;  

c. de beheerder in Nederland, bedoeld in artikel 24, derde lid, 25, derde lid, onderdeel b, en 26, derde lid, onderdeel b;  

d. de bewindvoerder, bedoeld in artikel 37, eerste lid, onder a.     
2.  Tot het doen van een opgave ter inschrijving van de volgende gegevens is verplicht: 

a. betreffende de aankondigingen krachtens [artikel 390 van Boek 1 van het Burgerlijk Wetboek](../../../../wet/burgerlijk/wetboek/boek/1/BWBR0002656/README.md), hij die met de bekendmaking ervan is belast;  

b. betreffende de aankondigingen ingevolge de [Wet op het financieel toezicht](../../../../wet/wet/op/het/financieel/toezicht/BWBR0020368/README.md), hij die met de bekendmaking ervan in de Staatscourant is belast;  

c. betreffende het bedrag van het geplaatste kapitaal, bedoeld in artikel 22, tweede lid, en 25, derde lid onderdeel c en vierde lid, de houder van het register, bedoeld in [artikel 1:107 van de Wet op het financieel toezicht](../../../../wet/wet/op/het/financieel/toezicht/BWBR0020368/README.md), indien de daartoe verplichte personen een melding hebben gedaan op grond van [artikel 5:34 van de Wet op het financieel toezicht](../../../../wet/wet/op/het/financieel/toezicht/BWBR0020368/README.md);  

d. betreffende de ontbinding van een vennootschap of rechtspersoon en betreffende de voltooiing van de vereffening van een Europees economisch samenwerkingsverband of van een vennootschap of rechtspersoon als bedoeld in de artikelen 24, 25 en 26, de vereffenaar van een ontbonden vennootschap of rechtspersoon;  

e. betreffende een uitspraak als bedoeld in artikel 37 en 39, eerste lid, de griffier van het rechtscollege dat de uitspraak heeft gedaan.     

### Artikel  7  

Bij de opgave ter inschrijving van een Europese naamloze vennootschap, een Europees economisch samenwerkingsverband en een Europese coöperatieve vennootschap worden tevens gegevens en bewijsstukken overgelegd waaruit blijkt dat voldaan is aan de voorwaarden voor inschrijving ingevolge verordening 2137/85, verordening 2157/2001 en verordening 1435/2003.  

### Hoofdstuk  3  

####In te schrijven rechtspersonen

### Artikel  8  

1.  In het handelsregister wordt een kerkgenootschap als bedoeld in [artikel 2 van Boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md), dat geen deel uitmaakt van een organisatie als bedoeld in [artikel 6, derde lid, van de wet](../../../../wet/handelsregisterwet/2007/BWBR0021777/README.md), ingeschreven.   
2.  In het handelsregister wordt een kerkgenootschap als bedoeld in [artikel 2, van Boek 2, van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md), dat deel uitmaakt van een organisatie als bedoeld in [artikel 6, derde lid, van de wet](../../../../wet/handelsregisterwet/2007/BWBR0021777/README.md), die geen rechtspersoonlijkheid heeft, ingeschreven.   

### Hoofdstuk  4  

####Op te nemen gegevens

### §  1  

####Algemene gegevens

### Artikel  9  

1.  Een wijziging van hetgeen in het handelsregister is opgenomen, wordt opgegeven met vermelding van de datum waarop de wijziging is ingegaan.   
2.  De kamer vermeldt zo mogelijk de datum waarop de wijziging is ingegaan indien tot wijziging wordt besloten op grond van de [artikelen 34 tot en met 36 van de wet](../../../../wet/handelsregisterwet/2007/BWBR0021777/README.md).   
3.  In het handelsregister wordt, indien een gegeven geen derdenwerking heeft ingevolge artikel 50, een aantekening opgenomen dat het gegeven geen derdenwerking heeft.   

### Artikel  10  

In het handelsregister worden indien degene aan wie een onderneming toebehoort is ingeschreven in een buitenlands register voor ondernemingen, opgenomen, het registratienummer uit dat register, de naam van het register en de plaats en het land waar het register gehouden wordt.  

### §  2  

####Algemene gegevens van de onderneming

### Artikel  11  

In het handelsregister worden over een onderneming opgenomen: 

a. het aantal werkzame personen, onderverdeeld naar vestiging, op de eerste werkdag na 30 april van enig kalenderjaar;  

b. een korte aanduiding van de uitgeoefende activiteit of activiteiten.    

### Artikel  12  

1.  Indien een onderneming één of meer gevolmachtigde handelsagenten heeft die in Nederland werkzaam zijn, dan worden hun persoonlijke gegevens en de inhoud van hun volmacht in het handelsregister opgenomen.   
2.  In het handelsregister kunnen gegevens over overige gevolmachtigden van een onderneming worden opgenomen. In dat geval worden hun persoonlijke gegevens en de inhoud van hun volmacht opgenomen.   

### Artikel  13  

In het handelsregister worden over een onderneming die toebehoort aan een rechtspersoon in oprichting opgenomen, de persoonlijke gegevens van ieder die handelt namens deze rechtspersoon in oprichting.  

### §  3  

####Algemene gegevens van een rechtspersoon

### Artikel  14  

In het handelsregister kunnen gegevens over gevolmachtigden van een rechtspersoon worden opgenomen. In dat geval worden hun persoonlijke gegevens en de inhoud van hun volmacht opgenomen.  

### Artikel  15  

1.  In het handelsregister worden over een rechtspersoon opgenomen: 

a. een korte aanduiding van de uitgeoefende activiteit of activiteiten;  

b. het postadres.     
2.  In het handelsregister worden over een rechtspersoon waaraan geen onderneming toebehoort en die geen vestiging heeft, opgenomen: 

a. het bezoekadres;  

b. het telefoonnummer, het faxnummer, het e-mailadres en het internetadres.     

### §  4  

####Specifieke gegevens afhankelijk van de rechtsvorm

### §  4.1  

####Eenmanszaak

### Artikel  16  

In het handelsregister worden indien een onderneming toebehoort aan een natuurlijk persoon de handtekening en de geslachtsaanduiding van deze persoon opgenomen.  

### §  4.2  

####Vennootschap onder firma, commanditaire vennootschap, maatschap en rederij

### Artikel  17  

In het handelsregister worden over een vennootschap onder firma, een commanditaire vennootschap of een maatschap opgenomen: 

a. van iedere maat of niet-commanditaire vennoot, de datum van zijn toetreding en uittreding en 

1° indien deze een natuurlijk persoon is, de geslachtsaanduiding en de handtekening;  

2° indien deze een rechtspersoon of vennootschap naar Nederlands recht is, het bezoekadres;  

3° indien deze een rechtspersoon of vennootschap naar buitenlands recht is, het bezoekadres, het nummer waaronder de rechtspersoon of vennootschap in het buitenlandse register is ingeschreven, de naam van dat register en de plaats en het land waar het register wordt gehouden;    

b. de duur waarvoor de vennootschap of maatschap is aangegaan.    

### Artikel  18  

In het handelsregister worden over een commanditaire vennootschap, naast de gegevens van artikel 17, opgenomen: 

a. het aantal commanditaire vennoten;  

b. het geldbedrag en de waarde van de goederen die de commanditaire vennoten gezamenlijk aan de vennootschap ter beschikking hebben gesteld of overeengekomen zijn ter beschikking te zullen stellen.    

### Artikel  19  

In het handelsregister wordt voorts over een vennootschap onder firma, een commanditaire vennootschap of een maatschap opgenomen al hetgeen de overeenkomst bevat ter bepaling van de rechten van derden.  

### Artikel  20  

In het handelsregister worden over een rederij opgenomen: 

a. van ieder lid van de rederij, de datum van zijn toetreding en uittreding en 

1° indien deze een natuurlijk persoon is, de geslachtsaanduiding en de handtekening;  

2° indien deze een rechtspersoon of vennootschap naar Nederlands recht is, het bezoekadres;  

3° indien deze een rechtspersoon of vennootschap naar buitenlands recht is, het bezoekadres, het nummer waaronder de rechtspersoon of vennootschap in het buitenlandse register is ingeschreven, de naam van dat register en de plaats en het land waar het register wordt gehouden;    

b. de persoonlijke gegevens van de boekhouder, de datum waarop hij bij de rederij als zodanig in en uit functie is getreden;  

c. de bevoegdheid van de boekhouder om de rederij te vertegenwoordigen.    

### §  4.3  

####Rechtspersonen, Vennootschappen en het Europees economisch samenwerkingsverband

### §  4.3.1  

####[Gereserveerd]

### Artikel  21  

####[Gereserveerd]

   

### §  4.3.2  

####NV, BV, Europese NV en Europese Coöperatieve Vennootschap

### Artikel  22  

1.  In het handelsregister worden over een naamloze vennootschap, een besloten vennootschap met beperkte aansprakelijkheid, een Europese naamloze vennootschap of een Europese coöperatieve vennootschap opgenomen: 

a. de persoonlijke gegevens van iedere bestuurder en commissaris, van ieder lid van het besturend orgaan, of van ieder lid van het leidinggevende orgaan, de datum waarop hij bij de vennootschap als zodanig in en uit functie is getreden en of hij bevoegd is de vennootschap alleen of gezamenlijk handelend met een of meer anderen te vertegenwoordigen;  

b. de persoonlijke gegevens van anderen dan de bestuurders aan wie de statuten de bevoegdheid tot vertegenwoordiging toekennen en de inhoud van de bevoegdheid;  

c. het maatschappelijke kapitaal en het bedrag van het geplaatste kapitaal en van het gestorte deel daarvan, onderverdeeld naar soort indien er verschillende soorten aandelen zijn;  

d. indien niet-volgestorte aandelen zijn uitgegeven, de persoonlijke gegevens met uitzondering van de handtekening van de houders van zulke aandelen, met vermelding van het aandelenbezit van iedere houder en van het daarop gestorte bedrag;  

e. de persoonlijke gegevens met uitzondering van de handtekening van de houder van alle aandelen in het kapitaal van de vennootschap of van een deelgenoot in een huwelijksgemeenschap dan wel een gemeenschap van een geregistreerd partnerschap waartoe alle aandelen in het kapitaal van de vennootschap behoren, de aandelen gehouden door de vennootschap of haar dochtermaatschappijen niet meegeteld;  

f. indien zulks het geval is, dat de statuten van de vennootschap beantwoorden aan de [artikelen 158 tot en met 161](../../../../wet/burgerlijk/wetboek/boek/2/BWBR0003045/README.md) en [164](../../../../wet/burgerlijk/wetboek/boek/2/BWBR0003045/README.md) of de [artikelen 268 tot en met 271](../../../../wet/burgerlijk/wetboek/boek/2/BWBR0003045/README.md) en [274 van boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md).     
2.  Indien een vennootschap als bedoeld in het eerste lid een beleggingsmaatschappij met veranderlijk kapitaal als bedoeld in [artikel 76a van Boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md) is, wordt het bedrag opgegeven van het ingeschreven kapitaal op de eerste werkdag na 30 april. Tussentijds kunnen in het handelsregister wijzigingen van het ingeschreven kapitaal worden opgegeven.   

### §  4.3.3  

####Europees economisch samenwerkingsverband

### Artikel  23  

1.  In het handelsregister worden over een Europees economisch samenwerkingsverband opgenomen: 

a. de persoonlijke gegevens van iedere bestuurder en commissaris en de datum waarop hij in en uit functie is getreden, en of hij bevoegd is het samenwerkingsverband alleen of gezamenlijk handelend met een of meer anderen te vertegenwoordigen;  

b. indien een beding is gemaakt als bedoeld in artikel 26, tweede lid, tweede alinea, van verordening 2137/85, de inhoud van dat beding;  

c. indien een bestuurder niet een natuurlijke persoon is, de persoonlijke gegevens van een ieder die als vertegenwoordiger in de zin van artikel 19, tweede lid, van verordening 2137/85 is aangewezen en de datum waarop hij als vertegenwoordiger is aangewezen.     
2.  Bij het handelsregister wordt gedeponeerd een authentiek afschrift of een door een opgaveplichtige gewaarmerkt afschrift van de oprichtingsovereenkomst in de Nederlandse, Duitse, Engelse of Franse taal.   

### §  4.3.4  

####Niet-Nederlandse rechtspersonen en vennootschappen

### Artikel  24  

1.  Indien een in Nederland gevestigde onderneming of een in Nederland gelegen nevenvestiging van een buiten Nederland gevestigde onderneming toebehoort aan een vennootschap als bedoeld in richtlijn 68/151/EEG, opgericht naar het recht van een andere staat dan Nederland en die staat partij is bij de Overeenkomst betreffende de Europese Economische Ruimte, zijn de artikelen 15, 22 en 23 niet van toepassing.   
2.  In het handelsregister wordt over een vennootschap als bedoeld in het eerste lid opgenomen, de persoonlijke gegevens van iedere bestuurder en commissaris, de datum waarop hij in en uit functie is getreden en of hij bevoegd is de vennootschap alleen of handelend met een of meer anderen te vertegenwoordigen.   
3.  In het handelsregister worden over de in het eerste lid bedoelde onderneming of nevenvestiging opgenomen, de persoonlijke gegevens van de bij de onderneming of de hoofdnederzetting werkzame beheerder of een andere vergelijkbare gevolmachtigde, zijn functie en de datum waarop hij bij de onderneming of de hoofdnederzetting als zodanig in en uit functie is getreden en de inhoud van zijn volmacht.   
4.  Bij het handelsregister wordt gedeponeerd een authentiek afschrift of een door een opgaveplichtige gewaarmerkt afschrift van de oprichtingsakte van de vennootschap en van de statuten, indien deze in een afzonderlijke akte zijn opgenomen in de Nederlandse, Duitse, Engelse of Franse taal.   
5.  Bij het handelsregister wordt telkens het meest recente exemplaar van de boekhoudbescheiden van de vennootschap gedeponeerd, voor zover en in de vorm waarin de vennootschap deze in het land van haar statutaire zetel openbaar moet maken, in de Nederlandse, Duitse, Engelse of Franse taal.   

### Artikel  25  

1.  Indien een in Nederland gevestigde onderneming of een in Nederland gelegen nevenvestiging van een buiten Nederland gevestigde onderneming toebehoort aan een vennootschap opgericht naar het recht van een staat die geen partij is bij de Overeenkomst betreffende de Europese Economische Ruimte, met een rechtsvorm die vergelijkbaar is met een vennootschap als bedoeld in richtlijn 68/151/EEG, zijn de artikelen 15, 22 en 23 niet van toepassing.   
2.  In het handelsregister worden over een vennootschap als bedoeld in het eerste lid opgenomen: 

a. de persoonlijke gegevens van iedere bestuurder en commissaris van de vennootschap, de datum waarop hij bij de vennootschap als zodanig in en uit functie is getreden, of hij bevoegd is de vennootschap alleen of gezamenlijk handelend met een of meer anderen te vertegenwoordigen en de inhoud van zijn bevoegdheid;  

b. onder het recht van welk land de vennootschap valt.     
3.  In het handelsregister worden over de in het eerste lid bedoelde onderneming of nevenvestiging opgenomen: 

a. indien de hoofdvestiging van de onderneming buiten Nederland is gelegen, het post- en bezoekadres van de hoofdvestiging van de onderneming;  

b. de persoonlijke gegevens van de bij de onderneming of de hoofdnederzetting werkzame beheerder of een andere vergelijkbare gevolmachtigde, zijn functie en de datum waarop hij bij de onderneming of de hoofdnederzetting als zodanig in en uit functie is getreden, en de inhoud van zijn volmacht;  

c. het bedrag van het geplaatste kapitaal van de vennootschap op de eerste werkdag na 30 april van de vennootschap.     
4.  In aanvulling op de opgave, bedoeld in het derde lid, onder c, kunnen in het handelsregister tussentijds wijzigingen van het ingeschreven kapitaal worden opgegeven.   
5.  Artikel 24, vierde en vijfde lid, zijn van overeenkomstige toepassing.   

### Artikel  26  

1.  Indien een in Nederland gevestigde onderneming of een in Nederland gelegen nevenvestiging van een buiten Nederland gevestigde onderneming toebehoort aan een vennootschap of rechtspersoon opgericht naar het recht van een ander land dan Nederland, niet zijnde een vennootschap als bedoeld in de artikelen 24 en 25, zijn de artikelen 15 en 18 tot en met 23 niet van toepassing.   
2.  In het handelsregister worden over de in het eerste lid bedoelde vennootschap of rechtspersoon opgenomen: 

a. de persoonlijke gegevens van iedere vennoot, bestuurder en commissaris van de vennootschap of rechtspersoon, de datum waarop hij bij de vennootschap of rechtspersoon als zodanig in en uit functie is getreden, of hij bevoegd is de vennootschap of rechtspersoon alleen of gezamenlijk met een of meer anderen te vertegenwoordigen en de inhoud van zijn bevoegdheid;  

b. onder het recht van welk land de vennootschap of rechtspersoon valt.     
3.  In het handelsregister worden over de in het eerste lid bedoelde onderneming of nevenvestiging opgenomen: 

a. indien de hoofdvestiging van de onderneming buiten Nederland is gelegen, het post- en bezoekadres van de hoofdvestiging van de onderneming en hetgeen ingevolge de wetgeving van het desbetreffende land omtrent de onderneming in het register aldaar wordt opgenomen of op andere wijze wordt openbaar gemaakt;  

b. de persoonlijke gegevens van de bij de onderneming of de hoofdnederzetting werkzame beheerder of een andere dergelijke gevolmachtigde, zijn functie, de datum waarop hij bij de onderneming of de hoofdnederzetting als zodanig in en uit functie is getreden en de inhoud van zijn volmacht.     
4.  Artikel 24, vierde lid, voor zover het een rechtspersoon betreft, en vijfde lid, zijn van overeenkomstige toepassing.   

### Artikel  27  

1.  In geval van wijziging van de oprichtingsovereenkomst van een Europees economisch samenwerkingsverband en van de statuten van een rechtspersoon als bedoeld in de artikelen 24 tot en met 26 wordt gedeponeerd: 

a. een authentiek afschrift van de notariële akte die van de wijziging is opgemaakt of, indien van de wijziging geen notariële akte is opgemaakt, een door een opgaveplichtige gewaarmerkt afschrift van de wijziging;  

b. een doorlopende tekst van de oprichtingsovereenkomst en van de statuten zoals die tengevolge van de aangebrachte wijziging luiden.     
2.  Deze bescheiden zijn in de Nederlandse, Duitse, Engelse of Franse taal.   

### §  4.3.5  

####Vereniging, coöperatie, onderlinge waarborgmaatschappij en stichting

### Artikel  28  

1.  In het handelsregister worden over een vereniging met volledige rechtsbevoegdheid, coöperatie of onderlinge waarborgmaatschappij opgenomen: 

a. de persoonlijke gegevens van iedere bestuurder en commissaris en de datum waarop hij in en uit functie is getreden en of hij bevoegd is de rechtspersoon alleen of gezamenlijk handelend met een of meer anderen te vertegenwoordigen;  

b. de persoonlijke gegevens van anderen dan de bestuurders aan wie de statuten bevoegdheid tot vertegenwoordiging toekennen, en de inhoud van de bevoegdheid.     
2.  In het handelsregister wordt opgenomen dat de statuten van een coöperatie of onderlinge waarborgmaatschappij beantwoorden aan de [artikelen 63f tot en met 63j van Boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md), indien zulks het geval is.   
3.  Indien een vereniging zonder volledige rechtsbevoegdheid in het handelsregister wordt ingeschreven, worden de gegevens bedoeld in het eerste lid in het handelsregister opgenomen.   

### Artikel  29  

In het handelsregister worden over een stichting opgenomen: 

a. de persoonlijke gegevens van iedere bestuurder en ieder lid van het toezichthoudend orgaan en de datum waarop hij bij de stichting als zodanig in en uit functie is getreden, of hij bevoegd is de stichting alleen of gezamenlijk handelend met een of meer anderen te vertegenwoordigen;  

b. de persoonlijke gegevens van anderen dan de bestuurders aan wie de statuten bevoegdheid tot vertegenwoordiging toekennen, en de inhoud van de bevoegdheid.    

### §  4.3.6  

####Vereniging van eigenaars

### Artikel  30  

In het handelsregister worden over een vereniging van eigenaars opgenomen: 

a. de persoonlijke gegevens van iedere bestuurder en de datum waarop hij in en uit functie is getreden, en de inhoud van zijn bevoegdheid de vereniging te vertegenwoordigen.  

b. een authentiek afschrift van de notariële akte, dan wel een authentiek uittreksel van de notariële akte bevattende de statuten;  

c. een authentiek afschrift van de notariële akte van wijziging en de gewijzigde statuten.    

### §  4.3.7  

####Kerkgenootschap

### Artikel  31  

1.  In het handelsregister wordt over een organisatie met rechtspersoonlijkheid waarvan een of meer kerkgenootschappen deel uitmaken als bedoeld in [artikel 6, derde lid van de wet](../../../../wet/handelsregisterwet/2007/BWBR0021777/README.md) opgenomen: 

a. het post- en bezoekadres;  

b. het telefoonnummer, het faxnummer, het e-mailadres en het internetadres.     
2.  In het handelsregister worden over een kerkgenootschap, als bedoeld in artikel 8, eerste dan wel tweede lid, opgenomen: 

a. het post- en bezoekadres;  

b. het telefoonnummer, het faxnummer, het e-mailadres en het internetadres;     
3.  Als gegevens, als bedoeld in [artikel 17, eerste lid, onderdeel c, van de wet](../../../../wet/handelsregisterwet/2007/BWBR0021777/README.md) worden voor kerkgenootschappen en lichamen, in de zin van [artikel 2 van Boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md) aangewezen: 

a. de statutaire zetel, bedoeld in [artikel 12, onderdeel c, van de wet](../../../../wet/handelsregisterwet/2007/BWBR0021777/README.md);  

b. de datum van aanvang, bedoeld in [artikel 12, onderdeel d, van de wet](../../../../wet/handelsregisterwet/2007/BWBR0021777/README.md);  

c. de datum van aanvang, bedoeld in [artikel 13, onderdeel b, van de wet](../../../../wet/handelsregisterwet/2007/BWBR0021777/README.md);  

d. de gegevens, bedoeld in [artikel 13, onderdeel c](../../../../wet/handelsregisterwet/2007/BWBR0021777/README.md), en [artikel 14 van de wet](../../../../wet/handelsregisterwet/2007/BWBR0021777/README.md).     
4.  In het handelsregister kunnen over een kerkgenootschap of een zelfstandig onderdeel daarvan, in de zin van [artikel 2 van Boek 2 van het Burgerlijk Wetboek](../../../../wet/burgerlijk/wetboek/boek/2/BWBR0003045/README.md) worden opgenomen: 

a. de naam;  

b. het post- en bezoekadres;  

c. het telefoonnummer, het faxnummer, het e-mailadres en het internetadres;  

d. de gegevens, genoemd in het derde lid.     

### §  4.3.8  

####Overige privaatrechtelijke rechtspersonen

### Artikel  32  

In het handelsregister worden over overige privaatrechtelijke rechtspersonen als bedoeld in [artikel 6, eerste lid, onderdeel b, van de wet](../../../../wet/handelsregisterwet/2007/BWBR0021777/README.md) opgenomen: 

a. de persoonlijke gegevens van ieder lid van het besturend en toezichthoudend orgaan en de datum waarop hij in en uit functie is getreden, of hij bevoegd is de rechtspersoon alleen of gezamenlijk handelend met een of meer anderen te vertegenwoordigen en de inhoud van deze bevoegdheid;  

b. de persoonlijke gegevens van anderen dan de bestuurders aan wie de statuten of reglementen bevoegdheid tot vertegenwoordiging toekennen, en de inhoud van de bevoegdheid;  

c. de oprichtingsakte of statuten, waaruit de rechtspersoonlijkheid blijkt.    

### §  4.3.9  

####Publiekrechtelijke rechtspersoon

### Artikel  33  

Als gegevens als bedoeld in [artikel 17, eerste lid, onderdeel c, van de wet](../../../../wet/handelsregisterwet/2007/BWBR0021777/README.md), worden voor publiekrechtelijke rechtspersonen aangewezen: 

a. de statutaire zetel, bedoeld in [artikel 12, onderdeel c, van de wet](../../../../wet/handelsregisterwet/2007/BWBR0021777/README.md);  

b. de datum van aanvang, bedoeld in [artikel 12, onderdeel d](../../../../wet/handelsregisterwet/2007/BWBR0021777/README.md), of [artikel 13, onderdeel b, van de wet](../../../../wet/handelsregisterwet/2007/BWBR0021777/README.md).    

### Artikel  34  

In het handelsregister worden over een onderneming die toebehoort aan een publiekrechtelijke rechtspersoon opgenomen, de naam van iedere bestuurder en ieder lid van het toezichthoudend orgaan, of hij bevoegd is de rechtspersoon te vertegenwoordigen en de inhoud van deze bevoegdheid.  

### §  5  

####Vestiging

### Artikel  35  

In het handelsregister worden over een vestiging opgenomen: 

a. het telefoonnummer, het faxnummer, het e-mailadres en het internetadres;  

b. een korte aanduiding van de uitgeoefende activiteit of activiteiten.    

### §  6  

####Bijzondere gegevens

### Artikel  36  

1.  Indien een minderjarige, aan wie een onderneming toebehoort, die niet-commanditair vennoot of lid van een rederij is, handlichting heeft verkregen, worden in het handelsregister opgenomen, de datum waarop de handlichting is verkregen en de bevoegdheden die de minderjarige daarbij zijn toegekend.   
2.  Bij de opgave ter inschrijving wordt de datum van uitgave en het nummer van de Staatscourant overgelegd waarin de rechterlijke beschikking inzake de handlichting is openbaar gemaakt, of een authentiek afschrift van de beschikking met vermelding van de dagtekening en het nummer van die Staatscourant.   

### Artikel  37  

In geval van onderbewindstelling als bedoeld in [titel 18](../../../../wet/burgerlijk/wetboek/boek/1/BWBR0002656/README.md) of [titel 19 van Boek 1](../../../../wet/burgerlijk/wetboek/boek/1/BWBR0002656/README.md) of [titel 5, afdeling 7, van Boek 4 van het Burgerlijk Wetboek](../../../../wet/burgerlijk/wetboek/boek/4/BWBR0002761/README.md), [artikel 8, onder b](../../../../wet/wet/op/de/economische/delicten/BWBR0002063/README.md), of [29, eerste lid, onder b, van de Wet op de economische delicten](../../../../wet/wet/op/de/economische/delicten/BWBR0002063/README.md) van een onderneming, een aandeel in een vennootschap of in een rederij worden in het handelsregister opgenomen: 

a. de persoonlijke gegevens van de bewindvoerder en de datum waarop hij in en uit functie is getreden;  

b. de rechterlijke beslissingen inzake zijn bevoegdheid als bedoeld in de [artikelen 437, tweede lid](../../../../wet/burgerlijk/wetboek/boek/1/BWBR0002656/README.md), en [441, tweede lid, onderdeel f, en derde lid, van Boek 1 van het Burgerlijk Wetboek](../../../../wet/burgerlijk/wetboek/boek/1/BWBR0002656/README.md);  

c. de omstandigheid of het bewind is ingesteld in het belang van de rechthebbende, in het belang van een ander dan de rechthebbende, dan wel zowel in het belang van de rechthebbende als een of meer anderen of in een gemeenschappelijk belang zoals bedoeld in [artikel 167 van Boek 4 Burgerlijk Wetboek](../../../../wet/burgerlijk/wetboek/boek/4/BWBR0002761/README.md), de bevoegdheden van de bewindvoerder zoals geregeld in de uiterste wil overeenkomstig [artikel 171 lid 1](../../../../wet/burgerlijk/wetboek/boek/4/BWBR0002761/README.md) en de rechterlijke beslissing inzake de bevoegdheid van de bewindvoerder als bedoeld in [artikel 171 lid 2 van Boek 4 Burgerlijk Wetboek](../../../../wet/burgerlijk/wetboek/boek/4/BWBR0002761/README.md);  

d. de aanvang en het einde van het bewind.    

### Artikel  38  

In geval van curatele van degene aan wie een onderneming toebehoort, van een vennoot of lid van een rederij, worden in het handelsregister opgenomen alle aankondigingen die krachtens [artikel 390 van Boek 1 van het Burgerlijk Wetboek](../../../../wet/burgerlijk/wetboek/boek/1/BWBR0002656/README.md) in de Staatscourant worden opgenomen.  

### Artikel  39  

In het handelsregister worden opgenomen: 

a. de rechterlijke uitspraak houdende faillietverklaring, verlening van surseance van betaling of het van toepassing verklaren van de schuldsaneringsregeling natuurlijke personen betreffende degene die als eigenaar van een onderneming, als vennoot of als lid van een rederij in het handelsregister is ingeschreven of betreffende een ingeschreven rechtspersoon;  

b. de vernietiging van een zodanige uitspraak;  

c. het einde van het faillissement, de surseance van betaling of de toepassing van de schuldsaneringsregeling natuurlijke personen;  

d. in geval van faillietverklaring, verlening van surseance van betaling of het van toepassing verklaren van de schuldsaneringsregeling natuurlijke personen: de naam en het adres van de rechter-commissaris, en van de curator of de bewindvoerder.    

### Artikel  40  

1.  In het handelsregister wordt de ontbinding van een vennootschap of rechtspersoon opgenomen, onder vermelding van datum van de ontbinding, de persoonlijke gegevens, de bevoegdheid van ieder der vereffenaars en de datum waarop hij vereffenaar is geworden.   
2.  Indien de ontbinding een vennootschap betreft als bedoeld in artikel 24 worden in het handelsregister opgenomen de bevoegdheden van de vereffenaars, indien die in het land waar de vennootschap is gevestigd openbaar gemaakt moeten worden. Indien de ontbinding een vennootschap of rechtspersoon als bedoeld in de artikelen 25 en 26 betreft, worden mede opgenomen de bevoegdheden van de vereffenaars.   
3.  De voltooiing van de vereffening van een Europees economisch samenwerkingsverband of van een vennootschap of rechtspersoon als bedoeld in de artikelen 24, 25 en 26, wordt in het handelsregister opgenomen.   

### Artikel  41  

Alle aankondigingen die ingevolge de [Wet op het financieel toezicht](../../../../wet/wet/op/het/financieel/toezicht/BWBR0020368/README.md) in de Staatscourant worden opgenomen, worden tevens opgenomen in het handelsregister.  

### §  7  

####Ondersteunende gegevens

### Artikel  42  

In het handelsregister worden over de melding en het onderzoek alle gegevens opgenomen die de kamer die het onderzoek heeft verricht noodzakelijk acht voor het functioneren van het register.  

### Hoofdstuk  5  

####Gegevens uit andere basisregisters afkomstig

### Artikel  43  

De persoonlijke gegevens van natuurlijke personen, met uitzondering van de handtekening, worden overgenomen uit de basisadministratie, bedoeld in [artikel 2 van de Wet gemeentelijke basisadministratie persoonsgegevens](../../../../wet/wet/gemeentelijke/basisadministratie/persoonsgegevens/BWBR0006723/README.md), met inbegrip van de datum waarop wijzigingen van die gegevens zijn ingegaan.  

### Artikel  44  

De gegevens die worden overgenomen uit de basisadministratie, bedoeld in artikel 43, verschillen ten hoogste 72 uur met de gegevens in die basisadministratie.  

### Hoofdstuk  6  

####Wijzigen van opgenomen gegevens

### Artikel  45  

1.  De melding wordt gedaan door middel van een bij ministeriële regeling vastgesteld formulier.   
2.  De melding bevat ten minste: 

a. het unieke nummer, bedoeld in [artikel 12, onderdeel a, van de wet](../../../../wet/handelsregisterwet/2007/BWBR0021777/README.md), van de rechtspersoon die de melding doet;  

b. de naam, het telefoonnummer en het correspondentieadres van een contactpersoon voor de melding;  

c. voorzover bekend, alle op de melding betrekking hebbende unieke nummers bedoeld in [artikel 9 tot en met 14 van de wet](../../../../wet/handelsregisterwet/2007/BWBR0021777/README.md);  

d. het gegeven waarop de melding betrekking heeft;  

e. indien mogelijk een indicatie van het juiste gegeven met onderbouwende stukken;  

f. de datum van de melding en de datum van de constatering van de vermoedelijke onjuistheid van het gegeven.     
3.  Indien de melding betrekking heeft op een onderneming of rechtspersoon die niet in het register is opgenomen wordt dat op het formulier aangegeven.   
4.  Indien de melding betrekking heeft op een gegeven dat is overgenomen uit een ander basisregister, zendt de kamer de melding binnen één werkdag door aan de beheerder van dat register.   

### Artikel  46  

Een aantekening, dat een gegeven in onderzoek is, wordt geplaatst bij het gegeven waarop de melding betrekking heeft.  

### Artikel  47  

Een kamer informeert het bestuursorgaan dat een melding heeft gedaan over: 

a. het besluit dat deze kamer neemt naar aanleiding van de melding;  

b. het feit dat tegen het onder a bedoelde besluit bezwaar is gemaakt en de beslissing op dat bezwaar;  

c. het feit dat beroep is ingediend en de onherroepelijk geworden rechterlijke uitspraak in dat beroep.    

### Artikel  48  

Als gegevens als bedoeld in [artikel 38, tweede lid, van de wet](../../../../wet/handelsregisterwet/2007/BWBR0021777/README.md) worden de in hoofdstuk 4 genoemde gegevens aangewezen.  

### Artikel  49  

Indien bij rechterlijke uitspraak hetgeen in het handelsregister is opgenomen geheel of gedeeltelijk onrechtmatig is verklaard, doet de kamer op verzoek van een belanghebbende daarvan aantekening in het register.  

### Hoofdstuk  7  

####Uitzondering derdenwerking

### Artikel  50  

Als gegevens bedoeld in [artikel 25, vierde lid, onderdeel c, van de wet](../../../../wet/handelsregisterwet/2007/BWBR0021777/README.md), worden alle gegevens aangewezen over een onderneming of rechtspersoon die voor het eerst is opgenomen in het handelsregister zonder een opgave door een daartoe bevoegd persoon, zolang de handtekening van degene die tot het doen van opgave verplicht is, niet in het handelsregister is opgenomen.  

### Hoofdstuk  8  

####Verstrekking van gegevens

### Artikel  51  

1.  Het adres van een: 

a. bestuurder, gewezen bestuurder,  

b. commissaris of gewezen commissaris,  

c. gevolmachtigde of gewezen gevolmachtigde,  

d. enig aandeelhouder of gewezen enig aandeelhouder,  

e. houder of gewezen houder van niet volgestorte aandelen,  

f. vereffenaar of gewezen vereffenaar of  

g. beheerder of gewezen beheerder, bedoeld in artikel 24, derde lid, artikel 25, derde lid, onder b, of artikel 26, derde lid, onder b   van een rechtspersoon kan niet worden ingezien, behalve door bestuursorganen, advocaten, deurwaarders, notarissen en de in [artikel 28, derde lid, van de wet](../../../../wet/handelsregisterwet/2007/BWBR0021777/README.md) genoemde organisaties.   
2.  Het eerste lid is niet van toepassing op bestuurders van verenigingen zonder volledige rechtsbevoegdheid, verenigingen van eigenaars en overige privaatrechtelijke rechtspersonen, bedoeld in [artikel 6, eerste lid, onderdeel b, van de wet](../../../../wet/handelsregisterwet/2007/BWBR0021777/README.md).   
3.  Het adres van een natuurlijk persoon kan op zijn verzoek worden afgeschermd tegen inzage door anderen dan bestuursorganen, advocaten, deurwaarders, notarissen en de in [artikel 28, derde lid, van de wet](../../../../wet/handelsregisterwet/2007/BWBR0021777/README.md) genoemde organisaties, indien: 

a. er sprake is van een waarschijnlijke dreiging;  

b. het woonadres in het handelsregister niet kan worden ingezien met betrekking tot een andere onderneming;  

c. betrokkene niet beschikt over een openbaar telefoonnummer;  

d. deze persoon zelf maatregelen heeft genomen om de bekendheid van zijn adres te verminderen, en  

e. het belang van afscherming zwaarder weegt dan de rechtszekerheid in het economisch verkeer.     

### Artikel  52  

1.  Als rechtspersonen en vennootschappen, bedoeld in [artikel 24, eerste lid, van de wet](../../../../wet/handelsregisterwet/2007/BWBR0021777/README.md), worden aangewezen: 

a. de Europese coöperatieve vennootschap;  

b. de vennootschappen, bedoeld in artikelen 24 en 25;  

c. de vennootschappen bedoeld in artikel 17, voor zover de niet-commanditaire vennoten daarvan kapitaalvennootschappen naar buitenlands recht zijn.     
2.  Als gegevens en bescheiden, bedoeld in [artikel 24, derde lid, van de wet](../../../../wet/handelsregisterwet/2007/BWBR0021777/README.md), worden aangewezen, alle gegevens ten aanzien waarvan geen publicatieplicht geldt op grond van een bindend besluit van de Raad van de Europese Unie of de Commissie van de Europese Gemeenschappen.   

### Artikel  53  

Wijzigt dit besluit.   

### Hoofdstuk  9  

####Slotartikelen

### Artikel  54  

De artikelen van dit besluit treden in werking op een bij koninklijk besluit te bepalen tijdstip dat voor de verschillende artikelen of onderdelen daarvan verschillend kan worden vastgesteld.  

### Artikel  55  

Dit besluit wordt aangehaald als: Handelsregisterbesluit met vermelding van het jaartal van het Staatsblad waarin het zal worden geplaatst.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
18 juni 2008  
Beatrix  

De Staatssecretaris van Economische Zaken , 
F. Heemskerk   

de *zevenentwintigste* juni 2008 

De Minister van Justitie , 
E. M. H. Hirsch Ballin    
