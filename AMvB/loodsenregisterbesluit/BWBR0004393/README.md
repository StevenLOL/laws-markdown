<meta http-equiv='Content-Type' content='text/html; charset=utf-8' />

##Besluit van 18 augustus 1988, houdende bepalingen inzake het register van registerloodsen

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Verkeer en Waterstaat van 29 april 1988, nr. S/J 30.742/88, Directoraat-Generaal Scheepvaart en Maritieme Zaken;

Gelet op de [artikelen 21, tweede lid](../../../wet/loodsenwet/BWBR0004365/README.md), [22, derde lid](../../../wet/loodsenwet/BWBR0004365/README.md), en [24, eerste lid, onderdelen *e* en *f*, en vierde lid, van de Loodsenwet](../../../wet/loodsenwet/BWBR0004365/README.md) (*Stb.* 1988, 353);

De Raad van State gehoord (advies van 14 juni 1988, no. W09.88.0221);

Gezien het nader rapport van Onze Minister van Verkeer en Waterstaat van 9 augustus 1988, no. S/J 31.339/88, Directoraat-Generaal Scheepvaart en Maritieme Zaken;
Hebben goedgevonden en verstaan:     
### Hoofdstuk  I  

####Algemene bepalingen

### Artikel  1  

In dit besluit wordt verstaan onder: 

a. loodsreis: het varen op een schip op een loodsplichtige scheepvaartweg, waarbij de registerloods loodsdienst verricht in de zin van [artikel 2, eerste lid, van de Loodsenwet](../../../wet/loodsenwet/BWBR0004365/README.md) (*Stb.* 1988, 353);  

b. peilreis: het varen op een schip op een scheepvaartweg, anders dan voor een loodsreis, met het doel de specifiek benodigde kennis voor een registerloods van een scheepvaartweg op peil te brengen of te houden.  

c. reis: een loodsreis dan wel een peilreis;    

### Hoofdstuk  II  

####Ervarings- en geschiktheidseisen

### §  1  

####Feitelijke beroepsuitoefening

### Artikel  2  

1.  Op het samenstel van de loodsplichtige scheepvaartwegen waarvoor een registerloods bevoegd is, moet hij in een periode van vierentwintig aaneengesloten maanden ten minste zeventig reizen maken.   
2.  Op andere dan de in [artikel 10, eerste lid, van de Scheepvaartverkeerswet](../../../wet/scheepvaartverkeerswet/BWBR0004364/README.md) bedoelde scheepvaartwegen, de Westerschelde, haar mondingen of het Kanaal van Gent naar Terneuzen, waarvoor een registerloods bevoegd is, moet hij in een periode van vierentwintig aaneengesloten maanden ten minste vier reizen maken.   
3.  Als bewijs van een reis geldt: 

a. een door degene, die belast is met het gezag over het schip, ondertekend loodscertificaat als bedoeld in [artikel 9, eerste lid, van het Voorschriftenbesluit registerloodsen](../../../AMvB/voorschriftenbesluit/registerloodsen/BWBR0004394/README.md) (*Stb.* 1988, 395); of  

b. een verklaring van het bestuur van de regionale loodsencorporatie, dat de registerloods een peilreis heeft gemaakt, onder vermelding van de betreffende scheepvaartweg en de datum van de peilreis.     

### Artikel  3  

1.  Indien de registerloods niet kan voldoen aan de in artikel 2, eerste of tweede lid, gestelde eisen, kan Onze Minister de ontheffing, bedoeld in [artikel 24, vierde lid, van de Loodsenwet](../../../wet/loodsenwet/BWBR0004365/README.md), verlenen, indien dit het gevolg is van: 

a. het uitoefenen van de functie van voorzitter van de corporatie, of van een regionale loodsencorporatie, dan wel van bestuurslid van een regionale loodsencorporatie;  

b. het met instemming van de algemene raad volgen van een opleiding of studie; of  

c. een bijzondere omstandigheid.     
2.  Een ontheffing wordt verleend voor bepaalde tijd, en kan voor bepaalde tijd worden verlengd, indien van één van de oorzaken genoemd in het eerste lid, nog sprake is.   

### Artikel  4  

Onze Minister zendt een afschrift van de ontheffing of de verlenging ervan aan de algemene raad.  

### §  2  

####Lichamelijke en geestelijke geschiktheid

### Artikel  5  

De registerloods is in het bezit van: 

a. een geldige geneeskundige verklaring zeevaart als bedoeld in [artikel 104, eerste lid, van het Besluit zeevaartbemanning handelsvaart en zeilvaart](../../../AMvB/besluit/zeevarenden/handelsvaart/en/zeilvaart/BWBR0012778/README.md), en,  

b. een geldige verklaring dat hij voldoet aan de medische eisen betreffende het gezichtsorgaan en het gehoor als bedoeld in [artikel 104, tweede lid, van het Besluit zeevaartbemanning handelsvaart en zeilvaart](../../../AMvB/besluit/zeevarenden/handelsvaart/en/zeilvaart/BWBR0012778/README.md).    

### Artikel  5a  

De medisch adviseur scheepvaart van Onze Minister of diens plaatsvervanger kan ontheffing verlenen van de eis dat de registerloods in het bezit is van een geldige verklaring dat hij voldoet aan de medische eisen betreffende het gezichtsorgaan als bedoeld in [artikel 104, tweede lid, van het Besluit zeevaartbemanning handelsvaart en zeilvaart](../../../AMvB/besluit/zeevarenden/handelsvaart/en/zeilvaart/BWBR0012778/README.md), indien bijzondere omstandigheden hiertoe noodzaken en een veilige dienstverlening door de registerloods gewaarborgd is. Aan deze ontheffing kunnen voorschriften en beperkingen worden verbonden.  

### Artikel  6  

Ten aanzien van de verlening van de verklaringen, bedoeld in artikel 5, de daarop betrekking hebbende medische eisen, de verlening van ontheffing van die eisen en de weigering de verklaringen te verlenen is het bepaalde bij en krachtens [hoofdstuk 6 van het Besluit zeevaartbemanning handelsvaart en zeilvaart](../../../AMvB/besluit/zeevarenden/handelsvaart/en/zeilvaart/BWBR0012778/README.md) van overeenkomstige toepassing.  

### Artikel  7  

De registerloods zendt de verklaringen, bedoeld in artikel 5, alsmede een verklaring van blijvende ongeschiktheid voor de zeevaart in de zin van [artikel 108, tweede lid, onder b, van het Besluit zeevaartbemanning handelsvaart en zeilvaart](../../../AMvB/besluit/zeevarenden/handelsvaart/en/zeilvaart/BWBR0012778/README.md), onverwijld en aangetekend aan de algemene raad.  

### Hoofdstuk  III  

####Het register

### §  1  

####Inschrijving

### Artikel  8  

1.  De aanvrage tot inschrijving in het register wordt ingediend bij de algemene raad.   
2.  Bij de aanvrage, bedoeld in het eerste lid, worden overgelegd: 

a. een gewaarmerkt afschrift van de benodigde gegevens uit de basisadministratie persoonsgegevens of uit een gelijkwaardig buitenlands register;  

b. de bewijsstukken, waaruit blijkt dat de aanvrager met goed gevolg de examens, bedoeld in [artikel 20, eerste lid, van de Loodsenwet](../../../wet/loodsenwet/BWBR0004365/README.md), heeft afgelegd en waaruit tevens blijkt tot welke regionale loodsencorporatie betrokkene behoort;  

c. de verklaringen, bedoeld in artikel 5, onder a en b;  

d. twee goedgelijkende pasfoto's van de aanvrager, aan de achterkant voorzien van diens naam, voorletters en geboortedatum.     
3.  De stukken, genoemd in het tweede lid, onderdelen b en c, worden na inschrijving aan de betrokken registerloods teruggezonden.   

### Artikel  9  

1.  Na ontvangst van de bescheiden, genoemd in artikel 8, tweede lid, schrijft de algemene raad de aanvrager als registerloods in het register in met ingang van de eerste dag van de maand volgend op die van de werkdag dat deze bescheiden zijn ontvangen.   
2.  Bij de inschrijving vermeldt de algemene raad de geschiktheid, dan wel de tijdelijke of voorlopige ongeschiktheid voor de zeevaart, welke blijkt uit de geneeskundige verklaring van betrokkene. Daarbij wordt de datum van afgifte van de verklaring vermeld.   

### §  2  

####Wijziging

### Artikel  10  

De registerloods meldt een wijziging van zijn naam, voornamen of adres aan de algemene raad.  

### Artikel  11  

De algemene raad brengt ambtshalve een wijziging aan in het register, voor zover het de gegevens van de loodsplichtige scheepvaartwegen of de categorieën van schepen betreft, waarvoor de registerloods bevoegd is: 

a. indien het een wijziging betreft die als gevolg van tijdsverloop voortvloeit uit de verordening op grond van [artikel 4, eerste lid, van de Loodsenwet](../../../wet/loodsenwet/BWBR0004365/README.md); en  

b. indien het een wijziging betreft die voortvloeit uit de voorschriften, verbonden aan de ontheffing, bedoeld in [artikel 24, vierde lid, van de Loodsenwet](../../../wet/loodsenwet/BWBR0004365/README.md).    

### Artikel  12  

1.  De algemene raad tekent in het register na ontvangst de inhoud aan van: 

a. de verklaringen, bedoeld in artikel 5, onder a en b, en een ontheffing als bedoeld in artikel 5a;  

b. een verklaring van het bestuur van de regionale loodsencorporatie, waartoe de registerloods behoort, waaruit een wijziging van de bevoegdheid van de registerloods blijkt, die voortvloeit uit de verordening op grond van [artikel 4, eerste lid, van de Loodsenwet](../../../wet/loodsenwet/BWBR0004365/README.md), anders dan bedoeld in artikel 11, onderdeel a;  

c. een verklaring van de registerloods van wijziging van persoonsgegevens als bedoeld in artikel 10;  

d. een verklaring van de besturen van de betreffende regionale loodsencorporaties, waaruit blijkt dat de registerloods tot een andere regionale loodsencorporatie is gaan behoren;  

e. een beperking van de bevoegdheid, bedoeld in de [artikelen 28, eerste lid, onderdelen c of d](../../../wet/loodsenwet/BWBR0004365/README.md), of [48, van de Loodsenwet](../../../wet/loodsenwet/BWBR0004365/README.md), die voor tenuitvoerlegging vatbaar is geworden;  

f. de verklaring van de regionale loodsencorporatie, waartoe de registerloods behoort, en de daarbij gevoegde afschriften van loodscertificaten, waaruit blijkt dat de betreffende registerloods niet aan de in artikel 2, tweede lid, gestelde eis heeft voldaan, met dien verstande dat de betrokken registerloods zijn bevoegdheid voor de in dat lid bedoelde scheepvaartwegen verliest.     
2.  Het eerste lid, onderdeel *f*, blijft buiten toepassing ten aanzien van de registerloods, voor wie een ontheffing geldt krachtens [artikel 24, vierde lid, van de Loodsenwet](../../../wet/loodsenwet/BWBR0004365/README.md).   

### §  3  

####Doorhaling

### Artikel  13  

1.  De algemene raad haalt de inschrijving van een registerloods ambtshalve door: 

a. indien de verklaringen, bedoeld in artikel 5, door tijdsverloop zijn vervallen en niet binnen vier weken na de datum van het verval nieuwe verklaringen door de algemene raad zijn ontvangen;  

b. na ontvangst van een verklaring van blijvende ongeschiktheid voor de zeevaart in de zin van [artikel 108, tweede lid, onder b, van het Besluit zeevaartbemanning handelsvaart en zeilvaart](../../../AMvB/besluit/zeevarenden/handelsvaart/en/zeilvaart/BWBR0012778/README.md);  

c. na ontvangst van de verklaring van de regionale loodsencorporatie, waartoe de registerloods behoort, met bijgevoegde afschriften van loodscertificaten, waaruit blijkt dat de registerloods niet heeft voldaan aan het vereiste van artikel 2, eerste lid;  

d. indien de registerloods de voorschriften of beperkingen verbonden aan een ontheffing als bedoeld in artikel 5a niet naleeft.     
2.  Het eerste lid, onderdeel *c*, blijft buiten toepassing ten aanzien van de registerloods, voor wie een ontheffing geldt krachtens [artikel 24, vierde lid, van de Loodsenwet](../../../wet/loodsenwet/BWBR0004365/README.md).   

### §  4  

####Overige vermeldingen

### Artikel  14  

1.  De algemene raad vermeldt in het register de datum van: 

a. afgifte van een ontvangen verklaring als bedoeld in artikel 5, onder a en b;  

b. inschrijvingen als bedoeld in artikel 9, eerste lid, van dit besluit, en in [artikel 25, van de Loodsenwet](../../../wet/loodsenwet/BWBR0004365/README.md);  

c. een wijziging als bedoeld in artikel 11, en artikel 12, eerste lid, onderdelen b, c en f, waarbij als datum geldt de dag dat ten aanzien van betrokkene feitelijk een wijziging in het register wordt aangebracht;  

d. een wijziging als bedoeld in artikel 12, eerste lid, onderdeel e, waarbij als datum geldt de dag waarop de ten grondslag liggende rechterlijke uitspraak of maatregel voor tenuitvoerlegging vatbaar is geworden;  

e. inschrijving van de betrokken registerloods in een andere regionale loodsencorporatie, in het geval, bedoeld in artikel 12, onderdeel d;  

f. een doorhaling als bedoeld in [artikel 24, eerste lid, met uitzondering van onderdeel g, van de Loodsenwet](../../../wet/loodsenwet/BWBR0004365/README.md);  

g. Een doorhaling als bedoeld in [artikel 24, eerste lid, onderdeel g, van de Loodsenwet](../../../wet/loodsenwet/BWBR0004365/README.md), waarbij als datum geldt de dag waarop de algemene raad uitvoering geeft aan de schorsing van de bevoegdheid op grond van een rechterlijke uitspraak of maatregel welke voor tenuitvoerlegging vatbaar is geworden.  

h. een ontheffing als bedoeld in [artikel 24, vierde lid, van de Loodsenwet](../../../wet/loodsenwet/BWBR0004365/README.md), waarbij als datum geldt de dag waarop de ontheffing definitief is geworden, tenzij in de ontheffing een andere aanvangsdatum wordt bepaald, in welk geval deze laatste datum geldt;  

i. een verlenging van een ontheffing als bedoeld in artikel 3, tweede lid, waarbij als datum geldt de dag waarop de verlenging definitief is geworden, tenzij in de verlenging een andere aanvangsdatum wordt bepaald, in welk geval deze laatste datum geldt; en  

j. de beëindiging van een ontheffing als bedoeld in [artikel 24, vierde lid, van de Loodsenwet](../../../wet/loodsenwet/BWBR0004365/README.md), of een verlenging daarvan als bedoeld in artikel 3, tweede lid, waarbij als datum geldt de dag waarop in de ontheffing of de verlenging daarvan de beëindigingsdatum ervan is bepaald.     
2.  De algemene raad maakt in het register aantekening van iedere maatregel en van ieder rechterlijk vonnis als bedoeld in de [artikelen 28, eerste lid, onderdelen c en d](../../../wet/loodsenwet/BWBR0004365/README.md), en [48, van de Loodsenwet](../../../wet/loodsenwet/BWBR0004365/README.md).   

### §  5  

####Bekendmakingen

### Artikel  15  

1.  De algemene raad verstrekt de verklaring, bedoeld in [artikel 22, tweede lid, van de Loodsenwet](../../../wet/loodsenwet/BWBR0004365/README.md), onverwijld na de inschrijving of na beëindiging van de schorsing aan de betrokken registerloods.   
2.  De algemene raad zendt een afschrift van de verklaring aan de regionale loodsencorporatie, waartoe de registerloods behoort.   
3.  De algemene raad doet van wijzigingen in het register, bedoeld in de artikelen 11 en 12, eerste lid, mededeling aan het bestuur van de regionale loodsencorporatie, waartoe de registerloods behoort.   
4.  De registerloods is verplicht, nadat zijn inschrijving is doorgehaald de verklaring onverwijld bij de algemene raad in te leveren.   

### Artikel  17  

1.  De gegevens, bedoeld in [21, derde lid, van de Loodsenwet](../../../wet/loodsenwet/BWBR0004365/README.md), en in artikel 14, tweede lid, van dit besluit worden aan eenieder die daarom verzoekt verstrekt tegen het krachtens [artikel 21, derde lid, van de Loodsenwet](../../../wet/loodsenwet/BWBR0004365/README.md) vastgestelde tarief, ter dekking van de daarmee verband houdende kosten.   
2.  De vergoedingen, bedoeld in het eerste lid, zijn verschuldigd aan de algemene raad.   

### Hoofdstuk  IV  

####Overgangsbepalingen

### Artikel  18  

De registerloods, die op grond van [artikel 63, eerste lid, van de Loodsenwet](../../../wet/loodsenwet/BWBR0004365/README.md), in het register is ingeschreven, dient binnen een jaar na inschrijving te voldoen aan artikel 5.  

### Artikel  19  

De algemene raad zendt de registerloods, die krachtens [artikel 63, eerste lid, van de Loodsenwet](../../../wet/loodsenwet/BWBR0004365/README.md), in het register is ingeschreven, de verklaring, bedoeld in [artikel 22, tweede lid, van de Loodsenwet](../../../wet/loodsenwet/BWBR0004365/README.md), binnen een maand na de inschrijving toe.  

### Hoofdstuk  V  

####Overige bepalingen

### Artikel  20  

Dit besluit treedt in werking met ingang van 1 september 1988.  

### Artikel  21  

Dit besluit kan worden aangehaald als: Loodsenregisterbesluit.  

Lasten en bevelen dat dit besluit met daarbij behorende nota van toelichting in het *Staatsblad* zal worden geplaatst dat daarvan afschrift zal worden gezonden aan de Raad van State.   

's-Gravenhage 
18 augustus 1988  
Beatrix  

De Minister van Verkeer en Waterstaat, 
N. Smit-Kroes   

de dertigste augustus 1988 

De Minister van Justitie, 
F. Korthals Altes    
