<meta http-equiv='Content-Type' content='text/html; charset=utf-8' />

##Besluit van 12 oktober 2006, tot uitvoering van artikel 2 van de Metrologiewet en ter implementatie van enkele Europese richtlijnen (Meeteenhedenbesluit 2006)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Economische Zaken van 5 september 2006, nr. WJZ 6066164;

Gelet op richtlijn 80/181/EEG van de Raad van 20 december 1979 (PbEG L 39) inzake de onderlinge aanpassing van de wetgevingen der Lid-Staten op het gebied van de meeteenheden, en tot intrekking van Richtlijn 71/354/EEG, op richtlijn 76/766/EEG van de Raad van 27 juli 1976 betreffende de onderlinge aanpassing van de wetgevingen van de Lid-Staten inzake alcoholtabellen (PbEG L 262), op richtlijn 71/347/EEG van de Raad van 12 oktober 1971 betreffende de onderlinge aanpassing van de wetgevingen der Lid-Staten inzake de meting van het natuurgewicht van granen (PbEG L 239) en [artikel 2 van de Metrologiewet](../../../../wet/metrologiewet/BWBR0019517/README.md);

De Raad van State gehoord (advies van 14 september 2006, no. W10.06.0379/II);

Gezien het nader rapport van Onze Minister van Economische Zaken van 9 oktober 2006, nr. WJZ 6074955;
Hebben goedgevonden en verstaan:     
### §  1  

####Begripsbepalingen

### Artikel  1  

In dit besluit en de daarop berustende bepalingen wordt verstaan onder: 

a. wet: de [Metrologiewet](../../../../wet/metrologiewet/BWBR0019517/README.md);  

b. SI: het Internationale stelsel van meeteenheden (Système International);  

c. SI-grondeenheden: de eenheden, genoemd in artikel 3, eerste lid;  

d. afgeleide SI-eenheden: de eenheden, bedoeld in artikel 5, eerste lid.    

### §  2  

####Erkende meeteenheden

### Artikel  2  

1.  De erkende meeteenheden om daarin grootheden uit te drukken zijn: 

a. de SI-grondeenheden;  

b. afgeleide SI-eenheden;  

c. de overige eenheden, genoemd in deze paragraaf.     
2.  Samengestelde eenheden kunnen worden gevormd door een combinatie van de eenheden, bedoeld in het eerste lid.   

### Artikel  3  

1.  De namen en symbolen van de SI-grondeenheden en de daarbij behorende grootheden zijn:  

| grootheid  | eenheid  | naam  | symbool  |
|:---|:---|:---|:---|
| lengte  | de meter  | m  |
| massa  | het kilogram  | kg  |
| tijd  | de seconde  | s  |
| elektrische stroom  | de ampère  | A  |
| thermodynamische temperatuur  | de kelvin  | K  |
| hoeveelheid stof  | de mol  | mol  |
| lichtsterkte  | de candela  | cd  |

2.  Verstaan wordt onder: 

a. de meter: de lengte van de weg die het licht in vacuüm aflegt in een tijd van 1/299 792 458 seconde;  

b. het kilogram: de massa die gelijk is aan de massa van het internationale prototype van het kilogram;  

c. de seconde: de tijdsduur van 9 192 631 770 perioden van de straling overeenkomend met de overgang tussen de twee hyperfijnniveaus van de grondtoestand van het atoom cesium 133;  

d. de ampère: de constante stroom die, indien hij wordt onderhouden in twee evenwijdige, rechtlijnige en oneindig lange geleiders van te verwaarlozen cirkelvormige doorsnede, welke geplaatst zijn in het luchtledige op een onderlinge afstand van 1 meter, tussen deze twee geleiders een kracht veroorzaakt gelijk aan 2 x 10 <sup>–7</sup> newton voor iedere meter lengte;  

e. de kelvin: het 1/273,16 gedeelte van de thermodynamische temperatuur van het tripelpunt van water met een isotopensamenstelling met de verhoudingen 0,000 155 76 mol <sup>2</sup> H per mol <sup>1</sup> H, 0,000 379 9 mol <sup>17</sup> O per mol <sup>16</sup> O en 0,002 005 2 mol <sup>18</sup> O per mol <sup>16</sup> O;  

f. de mol: de hoeveelheid stof van een systeem dat evenveel elementaire entiteiten bevat als er atomen zijn in 0,012 kilogram koolstof 12;  

g. de candela: de lichtsterkte, in een gegeven richting, van een bron die een monochromatische straling met een frequentie van 540 x 10 <sup>12</sup> hertz uitzendt en waarvan de stralingssterkte in die richting 1/683 watt per steradiaal is;     
3.  Indien de hoeveelheid stof wordt uitgedrukt in mol, worden de elementaire entiteiten, bedoeld in het tweede lid, onder f, gespecificeerd in atomen, moleculen, ionen, elektronen, andere deeltjes of bepaalde groeperingen van andere deeltjes.   

### Artikel  4  

De in de navolgende tabel opgenomen veelvouden van de seconde en de kilogram en het in de tabel opgenomen deel van de kilogram hebben een eigen naam en symbool:  

| grootheid  | eenheid  | naam  | symbool  | verband  |
|:---|:---|:---|:---|:---|
| Tijd  | minuut  | min  | 1 min = 60 s  |
| --- | uur  | h  | 1 h = 3600 s  |
| --- | dag  | d  | 1 d = 86400 s  |
| Massa  | ton  | t  | 1 t = 1 Mg = 10 <sup>3</sup> kg  |
| --- | gram  | g  | 1g = 10 <sup>–3</sup> kg  |

### Artikel  5  

1.  De afgeleide SI-eenheden zijn eenheden die op coherente wijze zijn afgeleid van de SI-grondeenheden. De afgeleide SI-eenheden worden uitgedrukt in: 

a. machten van de SI-grondeenheden,  

b. producten van twee of meer van de SI-grondeenheden, of  

c. een combinatie van de onder a en b bedoelde afgeleide eenheden.     
2.  De afgeleide SI-eenheden van de grootheden, genoemd in de navolgende tabel, hebben een eigen naam en symbool.  

| grootheid  | eenheid  | naam  | symbool  | uitgedrukt in:  |
|:---|:---|:---|:---|:---|
| vlakke hoek  | radiaal  | rad  | m · m <sup>–1</sup> = 1  |
| ruimtehoek  | steradiaal  | sr  | m <sup>2</sup> · m <sup>–2</sup> = 1  |
| frequentie  | hertz  | Hz  | s <sup>–1</sup>  |
| kracht  | newton  | N  | m · kg · s <sup>–2</sup>  |
| druk, spanning  | pascal  | Pa  | N · m <sup>–2</sup> = m <sup>–1</sup> · kg · s <sup>–2</sup>  |
| energie, arbeid, hoeveelheid warmte  | joule  | J  | N · m = m <sup>2</sup> · kg · s <sup>–2</sup>  |
| vermogen, energieflux  | watt  | W  | J · s <sup>–1</sup> = m <sup>2</sup> · kg · s <sup>–3</sup>  |
| elektrische lading, hoeveelheid elektriciteit  | coulomb  | C  | s · A  |
| elektrische spanning, elektrische potentiaal, elektromotorische spanning  | volt  | V  | W · A <sup>–1</sup> = m <sup>2</sup> · kg · s <sup>–3</sup> · A <sup>–1</sup>  |
| elektrische weerstand  | ohm  | Ω  | V · A <sup>–1</sup> = m <sup>2</sup> · kg · s <sup>–3</sup> · A <sup>–2</sup>  |
| elektrische geleiding  | siemens  | S  | A · V <sup>–1</sup> = m <sup>–2</sup> · kg <sup>–1</sup> · s <sup>3</sup> · A <sup>2</sup>  |
| elektrische capaciteit  | farad  | F  | C · V <sup>–1</sup> = m <sup>–2</sup> · kg <sup>–1</sup> · s <sup>4</sup> · A <sup>2</sup>  |
| magnetische flux  | weber  | Wb  | V · s = m <sup>2</sup> · kg · s <sup>–2</sup> · A <sup>–1</sup>  |
| magnetische inductie  | tesla  | T  | Wb · m <sup>–2</sup> = kg · s <sup>–2</sup> · A <sup>–1</sup>  |
| inductantie  | henry  | H  | Wb/A = m <sup>2</sup> · kg · s <sup>–2</sup> · A <sup>–2</sup>  |
| lichtstroom  | lumen  | lm  | cd · sr = m <sup>2</sup> · m <sup>–2</sup> · cd = cd  |
| verlichtingssterkte  | lux  | lx  | lm/m <sup>2</sup> = m <sup>2</sup> · m <sup>–4</sup> · cd = m <sup>–2</sup> · cd  |
| ioniserende stralingsactiviteit  | becquerel  | Bq  | s <sup>–1</sup>  |
| geabsorbeerde dosis, soortgelijke energieoverdracht, kerma, geabsorbeerde dosisindex  | gray  | Gy  | J/kg = m <sup>2</sup> · s <sup>–2</sup>  |
| dosisequivalent  | sievert  | Sv  | J/kg = m <sup>2</sup> · s <sup>–2</sup>  |
| katalytische activiteit  | katal  | kat  | s <sup>–1</sup> · mol  |
| celsiustemperatuur  | graad Celsius  | °C  | K  |

3.   Vervallen.    
4.   Vervallen.    
5.  De celsiustemperatuur is gedefinieerd als het verschil t = T – T <sub>0</sub> tussen twee thermodynamische temperaturen T en T <sub>0</sub> waarbij T <sub>0</sub> = 273,15 kelvin.   
6.  Het vermogen kan ook worden uitgedrukt in de eigen namen van de eenheid van vermogen, de voltampère, met het symbool «VA», voor het uitdrukken van het schijnbaar vermogen van de elektrische wisselstroom, en de voltampère reactief, met het symbool «var», voor het uitdrukken van reactief elektrisch vermogen.   

### Artikel  6  

De in de navolgende tabel opgenomen veelvouden en delen van afgeleide SI-eenheden hebben een eigen naam en symbool:  

| grootheid  | eenheid  | naam  | symbool  | verband  |
|:---|:---|:---|:---|:---|
| inhoud, volume  | liter  | l of L  | 1 l = 1 dm <sup>3</sup> = 10 <sup>–3</sup> m <sup>3</sup>  |
| vlakke hoek  | volle hoek  | –  | 1 volle hoek = 2 π rad  |
| --- | graad  | °  | 1° = π · 180 <sup>–1</sup> rad  |
| --- | minuut  | '  | 1' = π · 10800 <sup>–1</sup> rad  |
| --- | seconde  | "  | 1" = π · 648000 <sup>–1</sup> rad  |
| --- | decimale graad of gon  | gon  | 1 gon = π · 200 <sup>–1</sup> rad  |
| druk, spanning  | bar  | bar  | 1 bar = 10 <sup>5</sup> Pa  |

### Artikel  7  

Ten aanzien van de in de navolgende tabel genoemde eenheden geldt dat zij binnen het SI gebruikte eenheden zijn, waarvan de waarden in SI experimenteel zijn verkregen. Zij hebben een eigen naam en symbool:  

| grootheid  | eenheid  | naam  | symbool  | definitie  |
|:---|:---|:---|:---|:---|
| Massa  | geünificeerde atomaire massaeenheid  | u  | 1 u = 1/12 van de massa van een atoom van de nuclide <sup>12</sup> C  |
| Energie  | elektronvolt  | eV  | 1 eV = de kinetische energie die een elektron krijgt wanneer deze een potentiaalverschil van 1 volt in vacuüm doorloopt  |

### Artikel  8  

Ten aanzien van de onderstaande erkende eenheden gelden de daarbij vermelde beperkingen in hun gebruik:  

| grootheid  uitsluitend voor  | eenheid  | naam  | symbool  | waarde  |
|:---|:---|:---|:---|:---|
| sterkte van optische systemen  | dioptrie  | –  | 1 dioptrie = 1 m <sup>–1</sup>  |
| oppervlakte van grond  | are  | a  | 1 a = 10 <sup>2</sup> m <sup>2</sup>  |
| werkzame doorsnede  | barn  | b  | 1 b = 10 <sup>–28</sup> m <sup>2</sup>  |
| massa van edelstenen  | metriekkaraat  | –  | 1 metriekkaraat =  2 · 10 <sup>–4</sup> kg  |
| lineïeke massa van textielvezels en garens  | tex  | tex  | 1 tex = 10 <sup>–6</sup> kg · m <sup>–1</sup>  |
| bloeddruk en druk van andere lichaamsvloeistoffen  | millimeter kwik  | mm Hg  | 1 mm Hg = 133,322 Pa  |

### Artikel  9  

De decibel A, waarvan het symbool dB(A) is, is de eenheid van geluidniveau van een geluid, waarbij onder geluidniveau wordt verstaan het twintigvoud van de logaritme met grondtal 10 van de verhouding van de effectieve waarde van de geluiddruk van het geluid, gewogen volgens de curve A, vastgelegd in Publikatie 61672-1 van de International Electrotechnical Commission, en een vergelijkingsdruk van 2 · 10 <sup>–5</sup> pascal.  

### Artikel  10  

1.  De benaming «EEG-natuurgewicht» mag uitsluitend worden gebruikt ter aanduiding van het natuurgewicht van granen, uitgedrukt in kilogram per hectoliter, bedoeld in artikel 2, tweede lid, van richtlijn (EEG) nr. 71/347 van de Raad van de Europese Gemeenschappen van 12 oktober 1971 (PbEG L 239) betreffende de onderlinge aanpassing van de wetgevingen der Lid-Staten inzake de meting van het natuurgewicht van granen.   
2.  Bij of in verband met de handel in granen tussen, in verschillende Lid-Staten van de Europese Unie, andere Staten die partij zijn bij de Overeenkomst betreffende de Europese Economische Ruimte of Turkije gevestigde kopers en verkopers, mogen ter aanduiding van het natuurgewicht van graan slechts benamingen worden gebezigd, welke een gelijke betekenis hebben als de benaming «EEG-natuurgewicht».   

### Artikel  11  

De benaming «alcoholgehalte» mag met betrekking tot een mengsel van water en alcohol voor geen andere grootheid worden gebezigd dan voor het alcoholvolumegehalte of het alcoholmassagehalte als weergegeven in de navolgende tabel:  

| grootheid  uitsluitend voor  | eenheid  | naam  | symbool  | waarde  |
|:---|:---|:---|:---|:---|
| alcoholvolumegehalte van een mengsel van water en alcohol bij 20 °C  | volumeprocent  | % vol  | 1% vol = 0,01 m <sup>3</sup> · m <sup>–3</sup>  |
| alcoholmassagehalte van een mengsel van water en alcohol  | massaprocent  | % mas  | 1% mas = 0,01 kg · kg <sup>–1</sup>  |

### Artikel  12  

1.  Behoudens het derde lid, worden in de navolgende tabel genoemde decimale veelvouden en delen van de in het tweede lid bedoelde eenheden, indien deze veelvouden en delen niet worden aangeduid door een getal voor de naam of het symbool van de betrokken meeteenheden, aangeduid door aan die naam of dat symbool één van de volgende voorvoegsels, onderscheidenlijk symbolen vooraf te laten gaan:  

| Factor  | Voorvoegsel  | Symbool  |--- | Factor  | Voorvoegsel  | Symbool  |
|:---|:---|:---|:---|:---|:---|:---|
| 10 <sup>24</sup>  | yotta  | Y  | --- | 10 <sup>–1</sup>  | deci  | d  |
| 10 <sup>21</sup>  | zetta  | Z  | --- | 10 <sup>–2</sup>  | centi  | c  |
| 10 <sup>18</sup>  | exa  | E  | --- | 10 <sup>–3</sup>  | milli  | m  |
| 10 <sup>15</sup>  | peta  | P  | --- | 10 <sup>–6</sup>  | micro  | μ  |
| 10 <sup>12</sup>  | tera  | T  | --- | 10 <sup>–9</sup>  | nano  | n  |
| 10 <sup>9</sup>  | giga  | G  | --- | 10 <sup>–12</sup>  | pico  | p  |
| 10 <sup>6</sup>  | mega  | M  | --- | 10 <sup>–15</sup>  | femto  | f  |
| 10 <sup>3</sup>  | kilo  | k  | --- | 10 <sup>–18</sup>  | atto  | a  |
| 10 <sup>2</sup>  | hecto  | h  | --- | 10 <sup>–21</sup>  | zepto  | z  |
| 10 <sup>1</sup>  | deca  | da  | --- | 10 <sup>–24</sup>  | yocto  | y  |

2.  Het gebruik van de in het eerste lid genoemde voorvoegsels is van toepassing op: 

a. de SI-grondeenheden, genoemd in art. 3, eerste lid;  

b. de afgeleide SI-eenheden, genoemd in artikel 5, tweede lid;  

c. de eenheden: liter, ton, bar, decimale graad of gon, atomaire massaeenheid, elektronvolt, dioptrie, are, barn, metriekkaraat, tex, voltampère en voltampère reactief.     
3.  De namen en symbolen van de decimale veelvouden en delen van de eenheid van massa worden gevormd door toevoeging van voorvoegsels aan het woord «gram» en van hun symbolen aan het symbool g.   
4.  Het honderdvoud van de are wordt aangeduid met de naam hectare.   

### §  3  

####Nationale meetstandaarden

### Artikel  13  

Er worden nationale meetstandaarden beheerd of verwezenlijkt van de volgende grootheden: 

a. lengte;  

b. massa;  

c. tijd;  

d. elektrische spanning;  

e. elektrische weerstand;  

f. thermodynamische temperatuur;  

g. lichtsterkte.    

### Artikel  14  

De verwezenlijking van de nationale meetstandaard van lengte vindt plaats met een methode, gebaseerd op een golflengte van een gestabiliseerde lichtbron die vastgelegd is in aanbeveling 1 uit 2002, aanbeveling 1 uit 2003 dan wel aanbeveling 3 uit 2005 van het Comité international des Poids et Mesures.  

### Artikel  15  

Als nationale meetstandaard van massa geldt de massa vastgesteld door het Bureau international des Poids et Mesures van het platina-iridium massastuk nr. 53.  

### Artikel  16  

De verwezenlijking van de nationale meetstandaard van tijd vindt plaats met een methode gebaseerd op de aanwijzing van drie cesiumatoomklokken.  

### Artikel  17  

De verwezenlijking van de nationale meetstandaard van elektrische spanning vindt plaats met een methode gebaseerd op het Josephson effect conform aanbeveling 1 uit 1988 van het Comité international des Poids et Mesures.  

### Artikel  18  

De verwezenlijking van de nationale meetstandaard van elektrische weerstand vindt plaats met een methode gebaseerd op het quantum Hall effect conform aanbeveling 2 uit 1988 van het Comité international des Poids et Mesures.  

### Artikel  19  

De verwezenlijking van de nationale meetstandaard van thermodynamische temperatuur vindt plaats met een methode gebaseerd op de Internationale Temperatuurschaal van 1990 (ITS-90) conform aanbeveling 5 uit 1989 van het Comité international des Poids et Mesures.  

### Artikel  20  

De verwezenlijking van de nationale meetstandaard voor lichtsterkte is gebaseerd op de meting van het stralingsvermogen met een Absolute Cryogene Radiometer.  

### §  3a  

####Bonaire, Sint Eustatius en Saba

### Artikel  20a  

Dit besluit, met uitzondering van de artikelen 9, 10 en 11 alsmede paragraaf 3, is mede van toepassing in de openbare lichamen Bonaire, Sint Eustatius en Saba en berust voor de toepassing in die openbare lichamen op [artikel 2 van de IJkwet BES](../../../../wet-BES/ijkwet/bes/BWBR0028247/README.md).  

### §  4  

####Slotbepalingen

### Artikel  21  

De artikelen van dit besluit treden in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld.  

### Artikel  22  

Dit besluit wordt aangehaald als: Meeteenhedenbesluit 2006.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
12 oktober 2006  
Beatrix  

De Minister van Economische Zaken , 
J. G. Wijn   

de *achtentwintigste* november 2006 

De Minister van Justitie , 
E. M. H. Hirsch Ballin    
