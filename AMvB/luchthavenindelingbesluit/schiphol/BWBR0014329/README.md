<meta http-equiv='Content-Type' content='text/html; charset=utf-8' />

##Besluit van 26 november 2002 tot vaststelling van een luchthavenindelingbesluit voor de luchthaven Schiphol (Luchthavenindelingbesluit Schiphol)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Verkeer en Waterstaat van 12 juli 2002, kenmerk HDJZ/LUV/2002-1856, gedaan mede namens Onze Minister van Volkshuisvesting, Ruimtelijke Ordening en Milieubeheer;

Gelet op artikel 8.4 van de Wet luchtvaart;

De Raad van State gehoord (advies van 12 september 2002, kenmerk W09.02.0303/V en W09.02.0305/V);

Gezien het nader rapport van de Staatssecretaris van Verkeer en Waterstaat van 21 november 2002, kenmerk HDJZ/LUV/2002-2735, uitgebracht mede namens de Staatssecretaris van Volkshuisvesting, Ruimtelijke Ordening en Milieubeheer;
Hebben goedgevonden en verstaan:     
### Hoofdstuk  1  

####Algemeen

### §  1.1  

####Begripsbepalingen

### Artikel  1.1.1  

1.  In dit besluit wordt verstaan onder: 

a. de wet: de Wet luchtvaart;  

b. gebouwen met een gezondheidszorgfunctie: hetgeen daaronder wordt verstaan in artikel 1.1 van het Bouwbesluit 2012;  

c. gebouwen met een onderwijsfunctie: hetgeen daaronder wordt verstaan in artikel 1.1 van het Bouwbesluit 2012;  

d. gebouwen met een kantoorfunctie: hetgeen daaronder wordt verstaan in artikel 1.1 van het Bouwbesluit 2012.     
2.  In dit besluit wordt onder «gebouw» of «woning» tevens verstaan: woonboot.   

### §  1.2  

####Het luchthavengebied en het beperkingengebied

### Artikel  1.2.1  

1.  Het luchthavengebied is het gebied dat als zodanig is aangewezen op de kaart in bijlage 1 bij dit besluit.   
2.  Het beperkingengebied is het gebied dat als zodanig is aangewezen op de kaart in bijlage 2 bij dit besluit.   

### Hoofdstuk  2  

####Regels omtrent de bestemming en het gebruik van de grond

### §  2.1  

####Regels binnen het luchthavengebied

### Artikel  2.1.1  

De gronden die bestemd zijn voor het banenstelsel van de luchthaven zijn als zodanig aangewezen op de kaart in bijlage 1 bij dit besluit.  

### §  2.2  

####Regels binnen het beperkingengebied

### Artikel  2.2.1  

1.  Op de gronden die op de kaarten in bijlage 3A bij dit besluit met nummer 1 zijn aangewezen, zijn geen gebouwen toegestaan, behoudens bestaand gebruik van gebouwen met een kantoorfunctie of van bedrijven.   
2.  Op de gronden die op de kaarten in bijlage 3A bij dit besluit met nummer 2 zijn aangewezen, zijn geen gebouwen toegestaan, behoudens bestaand gebruik van gebouwen met een kantoorfunctie of van bedrijven.   
3.  Op de gronden die op de kaarten in bijlage 3B bij dit besluit met nummer 3 zijn aangewezen, zijn geen gebouwen toegestaan, behoudens bestaand gebruik.   
4.  Op de gronden die op de kaarten in bijlage 3B bij dit besluit met nummer 4 zijn aangewezen, zijn geen woningen, woonwagens, gebouwen met een onderwijsfunctie of gebouwen met een gezondheidszorgfunctie toegestaan, behoudens bestaand gebruik.   
5.  Van bestaand gebruik als bedoeld in het eerste tot en met vierde lid, is sprake indien op de datum van inwerkingtreding van dit besluit op de desbetreffende plaats een gebouw rechtmatig aanwezig is en overeenkomstig de bestemming wordt gebruikt, of voor de datum van inwerkingtreding van dit besluit een bouwvergunning is verleend voor dit gebouw op de desbetreffende plaats, mits binnen zes maanden na die datum een begin met de werkzaamheden is gemaakt.   
6.  Ten aanzien van degene die op de datum van inwerkingtreding van dit besluit rechtmatig gebruiker is van een woning of een woonwagen op de gronden die op de kaarten in bijlage 3A van dit besluit met de nummers 1 en 2 zijn aangewezen, kan indien sprake is van bestaand gebruik als bedoeld in het vijfde lid, beëindiging van dit gebruik niet worden gevergd.   
7.  In afwijking van het eerste tot en met vierde lid, zijn daarin bedoelde gebouwen eveneens toegestaan voor zover dit in overeenstemming is met een verklaring van geen bezwaar als bedoeld in artikel 8.9 van de wet.   

### Artikel  2.2.2  

1.  Op de gronden die zijn aangewezen op de kaarten in bijlage 4 bij dit besluit zijn geen objecten toegestaan die hoger zijn dan de in die bijlage aangegeven maximale waarden.   
2.  In afwijking van het eerste lid is een object dat hoger is dan de desbetreffende maximale waarde toegestaan indien: 

a. het object opgericht of geplaatst is overeenkomstig een bouwvergunning of een aanlegvergunning of voor het object een dergelijke vergunning is verleend en  

b. de vergunning is verleend voor de datum van inwerkingtreding van dit besluit.     
3.  In afwijking van het eerste lid is een object dat hoger is dan de desbetreffende maximale waarde eveneens toegestaan voor zover dit in overeenstemming is met een verklaring van geen bezwaar als bedoeld in artikel 8.9 van de wet.   
4.  Op de in het eerste lid bedoelde gronden is het verboden zonder of in afwijking van een omgevingsvergunning werken, geen bouwwerken zijnde, of werkzaamheden uit te voeren, voor zover deze werken of werkzaamheden reiken tot een hoogte boven de in dat lid bedoelde maximale waarden.   

### Artikel  2.2.3  

1.  Op de gronden die zijn aangewezen op de kaart in bijlage 5 bij dit besluit is een grondgebruik of een bestemming binnen de volgende categorieën niet toegestaan: 

a. industrie in de voedingssector met extramurale opslag of overslag;  

b. viskwekerijen met extramurale bassins;  

c. opslag of verwerking van afvalstoffen met extramurale opslag of verwerking;  

d. natuurreservaten en vogelreservaten;  

e. moerasgebieden en oppervlaktewateren groter dan 3 hectare.     
2.  In afwijking van het eerste lid is dit grondgebruik of deze bestemming toegestaan voor zover dit gebruik of deze bestemming rechtmatig is op de datum van inwerkingtreding van dit besluit.   
3.  In afwijking van het eerste lid is dit grondgebruik of deze bestemming eveneens toegestaan voor zover dit in overeenstemming is met een verklaring van geen bezwaar als bedoeld in artikel 8.9 van de wet.   

### Hoofdstuk  3  

####Slotbepalingen

### Artikel  3.1  

1.  Uiterlijk drie jaren na de inwerkingtreding van dit besluit wordt door Onze Minister van Verkeer en Waterstaat een milieueffectrapport opgesteld.   
2.  Het rapport is gericht op een vergelijking van het beschermingsniveau, zoals dat wordt geboden door dit besluit, met het beschermingsniveau zoals dat voor de inwerkingtreding van artikel VI van de wet van 27 juni 2002 houdende wijziging van de Wet luchtvaart inzake de inrichting en het gebruik van de luchthaven Schiphol (Stb. 374) ten aanzien van het vijfbanenstelsel is beschreven in de PKB Schiphol en Omgeving. Artikel IX van die wet wordt hierbij in acht genomen.   
3.  Voor zover uit het rapport blijkt dat bij de vaststelling van dit besluit het bepaalde in de artikelen X tot en met XIII van de wet van 27 juni 2002 houdende wijziging van de Wet luchtvaart inzake de inrichting en het gebruik van de luchthaven Schiphol (Stb. 374) niet in acht is genomen, bevordert Onze Minister van Verkeer en Waterstaat in overeenstemming met Onze Minister van Volkshuisvesting, Ruimtelijke Ordening en Milieubeheer dat zulks alsnog geschiedt.   

### Artikel  3.2  

Dit besluit treedt in werking op een bij koninklijk besluit te bepalen tijdstip.  

### Artikel  3.3  

Dit besluit wordt aangehaald als: Luchthavenindelingbesluit Schiphol.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
26 november 2002  
Beatrix  

De Staatssecretaris van Verkeer en Waterstaat, 
M. H. Schultz van Haegen-Maas Geesteranus   

De Minister van Volkshuisvesting, Ruimtelijke Ordening en Milieubeheer, 
H. G. J. Kamp   

de zeventiende december 2002 

De Minister van Justitie, 
J. P. H. Donner    

### Bijlage  1  

![]()

### Bijlage  2  

![]()

### Bijlage  3A  

Raadpleeg voor de kaarten de gedrukte Staatsbladen 2002/591 en 2004/425.   Door Staatsblad 2012/367 zijn onderstaande kaarten vervangen.    ![]()
![]()

### Bijlage  3B  

Raadpleeg voor de kaarten de gedrukte Staatsbladen 2002/591 en 2004/425.   Door Staatsblad 2012/367 zijn onderstaande kaarten vervangen.    ![]()
![]()
![]()

### Bijlage  4  

Raadpleeg voor de kaarten het gedrukte Staatsblad 2002/591.   Door Staatsblad 2012/367 is onderstaande kaart vervangen.    ![]()

### Bijlage  5  

![]()

