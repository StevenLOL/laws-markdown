<meta http-equiv='Content-Type' content='text/html; charset=utf-8' />

##Besluit van 1 december 2004, houdende vaststelling van boetetarieven voor overtredingen van de Drank- en Horecawet (Besluit bestuurlijke boete Drank- en Horecawet)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volksgezondheid, Welzijn en Sport van 11 oktober 2004, kenmerk VGB/GB 2495278, gedaan in overeenstemming met Onze Minister van Justitie;

Gelet op artikel 44b, eerste lid, van de Drank- en Horecawet;

De Raad van State gehoord (advies van 9 november 2004, nr. W13.04.0492/III);

Gezien het nader rapport van Onze Minister van Volksgezondheid, Welzijn en Sport van 25 november 2004, VGP/GB 2535738, gedaan in overeenstemming met Onze Minister van Justitie;
Hebben goedgevonden en verstaan:

###Artikel 1 

Als bijlage bedoeld in artikel 44b, eerste lid, van de Drank- en Horecawet wordt vastgesteld de bij dit besluit behorende bijlage.

### Artikel  2  

Voor in de bijlage omschreven overtredingen van voorschriften gesteld bij of krachtens de Drank- en Horecawet, bepaalt het in de kolommen I en II opgenomen bedrag de bestuurlijke boete die opgelegd kan worden. 

### Artikel  3  

1.  Het in kolom I van de bijlage genoemde bedrag geldt voor de natuurlijke persoon of rechtspersoon die op de dag waarop de overtreding is begaan minder dan vijftig werknemers telde.   
2.  Het in kolom II van de bijlage genoemde bedrag geldt voor de natuurlijke persoon of rechtspersoon die op de dag waarop de overtreding is begaan vijftig of meer werknemers telde.   
3.  Het in de kolommen I en II opgenomen bedrag van de bestuurlijke boete wordt met 50% verhoogd indien aan de natuurlijke persoon of de rechtspersoon aan wie de overtreding kan worden toegerekend, door de burgemeester of Onze Minister een bestuurlijke boete is opgelegd wegens overtreding van hetzelfde artikel van de Drank- en Horecawet en er nog geen twaalf maanden zijn verlopen sinds die eerdere bestuurlijke boete onherroepelijk is geworden.   
4.  Het in de kolommen I en II opgenomen bedrag van de bestuurlijke boete wordt met 100% verhoogd indien aan de natuurlijke persoon of de rechtspersoon aan wie de overtreding kan worden toegerekend, door de burgemeester of Onze Minister twee maal of vaker een bestuurlijke boete is opgelegd wegens overtreding van hetzelfde artikel van de Drank- en Horecawet en er nog geen twaalf maanden zijn verlopen sinds de eerste van die bestuurlijke boetes onherroepelijk is geworden.   
5.  De in het derde en in het vierde lid bedoelde verhogingen kunnen lager worden gesteld dan in de bijlage is bepaald, ingeval het bedrag van de bestuurlijke boete op grond van bijzondere omstandigheden onevenredig hoog moet worden geacht.  

###Artikel 4 

Dit besluit treedt in werking met ingang van de eerste dag van de derde kalendermaand na de datum van uitgifte van het Staatsblad waarin zij wordt geplaatst.

###Artikel 5 

Dit besluit wordt aangehaald als: Besluit bestuurlijke boete Drank- en Horecawet.

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.

's-Gravenhage
1 december 2004
Beatrix

De Minister van Volksgezondheid, Welzijn en Sport ,
J. F. Hoogervorst

de *zestiende* december 2004

De Minister van Justitie ,
J. P. H. Donner

### Bijlage 

####bij het Besluit bestuurlijke boete Drank- en Horecawet

| Overtreding  | Boetebedrag (â‚¬)  | I  | II  |
|:---|:---|:---|:---|
| Categorie A  Artikel 3 (als de vergunning nog niet is verleend)  Artikel 4, vijfde lid  Artikel 9, derde lid  Artikel 9, vierde lid  Artikel 20, vierde lid  Artikel 29, derde lid  Artikel 35, vierde lid  | 680  | 1360  |
| Categorie B  Artikel 4, eerste lid  Artikel 12, eerste lid  Artikel 12, tweede lid  Artikel 14, eerste lid  Artikel 14, tweede lid  Artikel 15, eerste lid  Artikel 15, tweede lid  Artikel 16  Artikel 17  Artikel 18, derde lid  Artikel 19, eerste lid  Artikel 19, tweede lid  Artikel 24, eerste lid  Artikel 24, tweede lid  Artikel 24, derde lid  Artikel 25a, eerste lid  Artikel 25b, eerste lid  Artikel 25c, eerste lid  Artikel 25d, eerste lid, onder a  Artikel 25d, eerste lid, onder b  Artikel 35, tweede lid   | 1020  | 2040  |
| Categorie C  Artikel 2, tweede lid  Artikel 3 (als de vergunning niet is aangevraagd of is geweigerd)  Artikel 13, eerste lid  Artikel 13, tweede lid  Artikel 18, eerste lid  Artikel 20, eerste lid  Artikel 20, tweede lid  Artikel 20, derde lid  Artikel 22, eerste lid, onder a  Artikel 22, eerste lid, onder b  Artikel 22, eerste lid, onder c  Artikel 22, tweede lid, onder a  Artikel 22, tweede lid, onder b  Artikel 25, eerste lid, onder a  Artikel 25, eerste lid, onder b  Artikel 25, tweede lid  Artikel 25, derde lid Artikel 38  | 1360  | 2720  |

