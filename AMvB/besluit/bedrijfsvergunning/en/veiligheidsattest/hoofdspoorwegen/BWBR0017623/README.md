<meta http-equiv='Content-Type' content='text/html; charset=utf-8' />

##Besluit van 3 december 2004, houdende nadere regels over de bedrijfsvergunning en het veiligheidsattest voor spoorwegondernemingen die gebruikmaken van hoofdspoorwegen (Besluit bedrijfsvergunning en veiligheidsattest hoofdspoorwegen)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Verkeer en Waterstaat van 16 september 2003, nr. HDJZ/S&W/2003-1879, Hoofddirectie Juridische Zaken;

Gelet op richtlijn nr. 95/18/EG van de Raad van de Europese Unie van 19 juni 1995 betreffende de verlening van vergunningen aan spoorwegondernemingen (PbEG L 143), artikel 32 van richtlijn nr. 2001/14/EG van het Europees Parlement en de Raad van de Europese Unie van 26 februari 2001 inzake de toewijzing van spoorweginfrastructuurcapaciteit en de heffing van rechten voor het gebruik van spoorweginfrastructuur alsmede inzake veiligheidscertificering (PbEG L 75) en de [artikelen 28, tweede lid](../../../../../../../wet/spoorwegwet/BWBR0015007/README.md), [31](../../../../../../../wet/spoorwegwet/BWBR0015007/README.md), [35](../../../../../../../wet/spoorwegwet/BWBR0015007/README.md) en [55, tweede lid, van de Spoorwegwet](../../../../../../../wet/spoorwegwet/BWBR0015007/README.md);

De Raad van State gehoord (advies van 19 december 2003, nr. W09.03.0391/V);

Gezien het nader rapport van Onze Minister van Verkeer en Waterstaat van 29 november 2004, nr. HDJZ/S&W/2004-2883, Hoofddirectie Juridische Zaken;
Hebben goedgevonden en verstaan:     
### Hoofdstuk  1  

####Algemeen

### Artikel  1  

In dit besluit en de daarop berustende bepalingen wordt verstaan onder: 

a. richtlijn 2004/49/EG: richtlijn nr. 2004/49/EG van het Europees Parlement en de Raad van de Europese Unie van 29 april 2004 inzake veiligheid op de communautaire spoorwegen en tot wijziging van richtlijn 95/18/EG van de Raad betreffende de verlening van vergunningen aan spoorwegondernemingen, en van Richtlijn 2001/14/EG van de Raad inzake de toewijzing van spoorweginfrastructuurcapaciteit en de heffing van rechten voor het gebruik van spoorweginfrastructuur alsmede inzake veiligheidscertificering (Spoorwegveiligheidsrichtlijn) (PbEG L 164);  

b. veiligheidszorgsysteem: veiligheidszorgsysteem als bedoeld in [artikel 32, eerste lid, onderdeel b, van de wet](../../../../../../../wet/spoorwegwet/BWBR0015007/README.md);  

c. wet: [Spoorwegwet](../../../../../../../wet/spoorwegwet/BWBR0015007/README.md).    

### Hoofdstuk  2  

####Bedrijfsvergunning

### §  1  

####Algemeen

### Artikel  2  

De bedrijfsvergunning, bedoeld in [artikel 28, eerste lid, van de wet](../../../../../../../wet/spoorwegwet/BWBR0015007/README.md), wordt op naam van de spoorwegonderneming gesteld, met vermelding van de namen van de deelnemende natuurlijke personen dan wel rechtspersonen.  

### §  2  

####Goede naam

### Artikel  3  

Een spoorwegonderneming bezit een goede naam als bedoeld in [artikel 28, eerste lid, van de wet](../../../../../../../wet/spoorwegwet/BWBR0015007/README.md), indien: 

a. jegens haar in de voorafgaande vijf jaar geen onherroepelijk faillissement is uitgesproken,  

b. zij in de voorafgaande vijf jaar, al dan niet met toepassing van [artikel 51 van het Wetboek van Strafrecht](../../../../../../../wet/wet/van/3/maart/1881/BWBR0001854/README.md), niet onherroepelijk is veroordeeld wegens het herhaaldelijk of ernstig overtreden van: 

1°. het bepaalde bij of krachtens [artikel 4:3](../../../../../../../wet/arbeidstijdenwet/BWBR0007671/README.md), [5:15, vijfde en zesde lid](../../../../../../../wet/arbeidstijdenwet/BWBR0007671/README.md), of [8:3 van de Arbeidstijdenwet](../../../../../../../wet/arbeidstijdenwet/BWBR0007671/README.md),  

2°. [artikel 32 van de Arbeidsomstandighedenwet](../../../../../../../wet/arbeidsomstandighedenwet/BWBR0010346/README.md),  

3°. de [artikelen 1:11](../../../../../../../wet/algemene/douanewet/BWBR0023746/README.md), [1:23](../../../../../../../wet/algemene/douanewet/BWBR0023746/README.md), [1:27](../../../../../../../wet/algemene/douanewet/BWBR0023746/README.md), [1:28](../../../../../../../wet/algemene/douanewet/BWBR0023746/README.md), [1:32, tweede lid](../../../../../../../wet/algemene/douanewet/BWBR0023746/README.md), [10:1, eerste en tweede lid](../../../../../../../wet/algemene/douanewet/BWBR0023746/README.md), [10:2](../../../../../../../wet/algemene/douanewet/BWBR0023746/README.md), [10:4](../../../../../../../wet/algemene/douanewet/BWBR0023746/README.md), [10:5, eerste, tweede en derde lid](../../../../../../../wet/algemene/douanewet/BWBR0023746/README.md), of [10:9 van de Algemene douanewet](../../../../../../../wet/algemene/douanewet/BWBR0023746/README.md),  

4°. de artikelen 14 en 69, tweede lid, van het Communautair douanewetboek, en    

c. tegen haar in de voorafgaande vijf jaar geen onherroepelijk vonnis is gewezen wegens het herhaaldelijk of ernstig niet nakomen van verplichtingen die voortvloeien uit door haar gesloten arbeidsovereenkomsten of overeenkomsten van opdracht tot het verrichten van arbeid.    

### Artikel  4  

1.  Op een bestuurder van een spoorwegonderneming is artikel 3 van overeenkomstige toepassing.   
2.  Indien natuurlijke personen dan wel rechtspersonen gezamenlijk als spoorwegonderneming optreden, voldoet ieder van de natuurlijke personen en ieder van de bestuurders van de rechtspersonen aan het vereiste van goede naam.   
3.  Indien de permanente en daadwerkelijke leiding door een ander dan de natuurlijke persoon als bedoeld in artikel 2, dan wel door een ander dan de in het eerste lid genoemde bestuurder wordt verricht, is artikel 3 op die ander van overeenkomstige toepassing.   

### §  3  

####Financiële draagkracht

### Artikel  5  

Voor financiële draagkracht als bedoeld in [artikel 28, eerste lid, van de wet](../../../../../../../wet/spoorwegwet/BWBR0015007/README.md) is vereist dat: 

a. de financiële positie van de spoorwegonderneming toereikend is om ten minste gedurende een jaar te voldoen aan haar bestaande en toekomstige verplichtingen die voortvloeien uit de huidige dan wel de voorgenomen bedrijfsvoering, en  

b. de spoorwegonderneming geen aanzienlijke achterstallige bedragen is verschuldigd ter zake van opgelegde aanslagen aan belastingen of sociale premies in verband met de activiteit van de onderneming.    

### §  4  

####Beroepsbekwaamheid

### Artikel  6  

Aan het vereiste van beroepsbekwaamheid, bedoeld in [artikel 28, eerste lid, van de wet](../../../../../../../wet/spoorwegwet/BWBR0015007/README.md) is voldaan als de spoorwegonderneming beschikt of zal beschikken over een bestuurlijke organisatie die de nodige kennis en ervaring bezit om de operationele controle en het toezicht op de in de vergunning omschreven activiteiten op veilige en betrouwbare wijze te kunnen uitoefenen.  

### §  5  

####Verzekeringsplicht

### Artikel  7  

1.  Een spoorwegonderneming voldoet aan de uit [artikel 55 van de wet](../../../../../../../wet/spoorwegwet/BWBR0015007/README.md) voortvloeiende verzekeringsplicht indien zij de uit de wettelijke aansprakelijkheid voortvloeiende financiële risico’s heeft gedekt door middel van een verzekering die Nederland als dekkingsgebied heeft en een dekkingsbedrag heeft van ten minste € 10.000.000 per gebeurtenis.   
2.  Aan de bedrijfsvergunning wordt het voorschrift verbonden dat indien de spoorwegonderneming ook spoorvervoer buiten Nederland wil verrichten, zij zich voor de betreffende landen aanvullend moet verzekeren.   

### §  6  

####Beperkte bedrijfsvergunning

### Artikel  8  

1.  De soorten van gebruik van de hoofdspoorweg, bedoeld in [artikel 28, tweede lid, van de wet](../../../../../../../wet/spoorwegwet/BWBR0015007/README.md) waarvoor Onze Minister de vereisten van goede naam en financiële draagkracht buiten toepassing kan laten, zijn: 

a. rangeerwerkzaamheden,  

b. het verrichten van eigen vervoer,  

c. deelnemen aan het spoorverkeer zonder vervoer te verrichten.     
2.  De soorten van gebruik van de hoofdspoorweg, bedoeld in [artikel 28, tweede lid, van de wet](../../../../../../../wet/spoorwegwet/BWBR0015007/README.md) waarvoor Onze Minister de vereisten van goede naam, financiële draagkracht en beroepsbekwaamheid buiten toepassing kan laten, zijn: 

a. het ten behoeve van overgave- of stationsfaciliteiten berijden van de hoofdspoorweg, uitsluitend binnen de begrenzing van een spoorwegemplacement, als bedoeld in [artikel 1, onderdeel e, van het Besluit spoorverkeer](../../../../../../../AMvB/besluit/spoorverkeer/BWBR0017624/README.md), of  

b. deelnemen aan het spoorverkeer met zelfrijdend gereedschap of een daarmee vergelijkbaar voertuig om werkzaamheden aan of nabij de hoofdspoorweg uit te voeren op een deel van de hoofdspoorweg dat, ten behoeve van deze werkzaamheden, buiten dienst is gesteld.     
3.  Een spoorwegonderneming die louter activiteiten uitoefent als bedoeld in het tweede lid voldoet aan de uit [artikel 55 van de wet](../../../../../../../wet/spoorwegwet/BWBR0015007/README.md) voortvloeiende verzekeringsplicht indien zij de uit de wettelijke aansprakelijkheid voortvloeiende financiële risico’s heeft gedekt door middel van een verzekering die Nederland als dekkingsgebied heeft en een dekkingsbedrag heeft van minimaal € 2.500.000 per gebeurtenis.   
4.  Artikel 7, tweede lid, is van overeenkomstige toepassing.   
5.  Het soort van gebruik van de hoofdspoorweg, bedoeld in [artikel 28, tweede lid, van de wet](../../../../../../../wet/spoorwegwet/BWBR0015007/README.md) waarvoor Onze Minister de vereisten van goede naam, financiële draagkracht en beroepsbekwaamheid alsmede de uit [artikel 55 van de wet](../../../../../../../wet/spoorwegwet/BWBR0015007/README.md) voortvloeiende verzekeringsplicht buiten toepassing kan laten is: alle taken, voortvloeiende uit de zorg voor beheer, bedoeld in [artikel 16 van de wet](../../../../../../../wet/spoorwegwet/BWBR0015007/README.md), zoals uitgevoerd door een beheerder.   

### §  7  

####Aanvraag

### Artikel  9  

Een aanvraag tot verlening van een bedrijfsvergunning bevat met het oog op het vereiste van goede naam: 

a. een verklaring omtrent het gedrag als bedoeld in [artikel 28 van de Wet justitiële en strafvorderlijke gegevens](../../../../../../../wet/wet/justitiële/gegevens/BWBR0014194/README.md), welke verklaring niet ouder is dan twee maanden,  

b. een verklaring, afgegeven door de Kamer van Koophandel en niet ouder dan twee maanden, dat jegens de spoorwegonderneming of haar bestuurders in de aaneengesloten periode van vijf jaar voor de vergunningaanvraag geen onherroepelijk faillissement is uitgesproken.    

### Artikel  10  

Een aanvraag tot verlening van een bedrijfsvergunning bevat met het oog op het vereiste van financiële draagkracht de documenten, bedoeld in onderdeel I, onder 1, van de bijlage van richtlijn 95/18/EG.  

### §  8  

####Melding van wijzigingen

### Artikel  12  

1.  Een spoorwegonderneming aan wie een bedrijfsvergunning is verleend, meldt Onze Minister zo spoedig mogelijk schriftelijk elke wijziging met betrekking tot goede naam, beroepsbekwaamheid en de verzekeringsplicht, ten aanzien waarvan redelijkerwijs moet worden aangenomen dat zij gevolgen heeft voor de verleende bedrijfsvergunning of de aan de vergunning verbonden beperkingen of voorschriften.   
2.  In elk geval meldt een spoorwegonderneming een wijziging van de naam van de onderneming of van een van de namen van de natuurlijke personen of rechtspersonen die gezamenlijk als spoorwegonderneming optreden.   

### §  9  

####Periodieke toetsing van de vereisten van goede naam, beroepsbekwaamheid en van de verzekeringsplicht

### Artikel  13  

Onverminderd artikel 12, legt de spoorwegonderneming elke vijf jaar, gerekend vanaf de dag waarop de bedrijfsvergunning in werking is getreden, aan Onze Minister over: 

a. een verklaring omtrent het gedrag als bedoeld in [artikel 28 van de Wet justitiële en strafvorderlijke gegevens](../../../../../../../wet/wet/justitiële/gegevens/BWBR0014194/README.md),  

b. een afschrift van de inschrijving bij de Kamer van Koophandel,  

c. een bewijs van dekking van de uit wettelijke aansprakelijkheid voortvloeiende financiële risico’s, en  

d. een verklaring dat zij voldoet aan het vereiste van beroepsbekwaamheid, bedoeld in artikel 6.    

### §  10  

####Overig

### Artikel  14  

Bij ministeriële regeling kunnen nadere regels worden gesteld ten aanzien van de verlening, weigering, wijziging, schorsing of intrekking van een bedrijfsvergunning.  

### Hoofdstuk  3  

####Het veiligheidscertificaat

### Artikel  16  

1.  Een aanvraag voor een veiligheidscertificaat als bedoeld in [artikel 32, eerste lid, van de wet](../../../../../../../wet/spoorwegwet/BWBR0015007/README.md) bevat ten minste de bij ministeriële regeling bepaalde gegevens en bescheiden.   
2.  De houder van een veiligheidscertificaat draagt er zorg voor dat het veiligheidsbeheersysteem blijft beschikken over: 

a. een geldig A-certificaat, bedoeld in [artikel 32, eerste lid, onderdeel a, van de wet](../../../../../../../wet/spoorwegwet/BWBR0015007/README.md) dan wel een geldig daarmee gelijkgesteld certificaat, bedoeld in artikel 32, tweede lid, van de wet; en  

b. een geldig B-certificaat, bedoeld in [artikel 32, eerste lid, onderdeel b, van de wet](../../../../../../../wet/spoorwegwet/BWBR0015007/README.md).     
3.  Een B-certificaat als bedoeld in [artikel 32, eerste lid, onderdeel b, van de wet](../../../../../../../wet/spoorwegwet/BWBR0015007/README.md) is slechts geldig indien de spoorwegonderneming beschikt over een geldig A-certificaat als bedoeld in artikel 32, eerste lid, onderdeel a, van de wet.   
4.  De houder van een veiligheidscertificaat maakt binnen een jaar na de afgifte daarvan gebruik van hoofdspoorweginfrastructuur.   
5.  De houder van een veiligheidscertificaat ten aanzien waarvan Onze Minister een A-certificaat als bedoeld in [artikel 32, eerste lid, onderdeel a, van de wet](../../../../../../../wet/spoorwegwet/BWBR0015007/README.md), heeft verleend, maakt aan Onze Minister zo spoedig mogelijk melding van wijzigingen in dat certificaat ten aanzien waarvan redelijkerwijs moet worden aangenomen dat zij gevolgen hebben voor het afgegeven veiligheidscertificaat of voor de daaraan verbonden beperkingen en voorschriften.   

### Artikel  16a  

1.  De houder van een veiligheidscertificaat past een adequaat veiligheidsbeheersysteem toe, met behulp waarvan wordt gewaarborgd dat de spoorwegonderneming: 

a. bij de normale bedrijfsvoering en bij voorzienbare afwijkingen daarvan geen schade berokkent en niemand onnodig hindert of in gevaar brengt en zorgt dat het spoorverkeer zo veel mogelijk zonder verstoringen kan worden afgewikkeld;  

b. rekening houdt met de specifieke vereisten wanneer de normale bedrijfsvoering raakt aan die van andere gebruikers van de spoorweg of van de beheerder;  

c. de aan de bedrijfsvoering verbonden risico's onderkent en passende maatregelen neemt om deze afdoende te beheersen en daarbij rekening houdt met de stand der techniek en de binnen de bedrijfstak aanwezige kennis en richtsnoeren voor een veilige bedrijfsvoering;  

d. procedures vaststelt en hanteert voor het nemen van corrigerende maatregelen bij afwijkingen en incidenten, alsmede voor het voortdurend verbeteren van het veiligheidsniveau met het oog op zich wijzigende omstandigheden en op grond van opgedane ervaringen;  

e. ervoor zorg draagt dat werknemers met een veiligheidsfunctie met het oog op het behouden van hun geschiktheid, kennis en bekwaamheid voor de desbetreffende functie de noodzakelijke oefening hebben en de noodzakelijke nadere of aanvullende scholing, opleiding en studie volgen.     
2.  Het veiligheidsbeheersysteem is passend voor de aard en de omvang van de spoorwegonderneming.   
3.  Een adequaat veiligheidsbeheersysteem als bedoeld in het eerste lid bevat ten minste de bij regeling van Onze Minister met inachtneming van bijlage III, van richtlijn 2004/49/EG vastgestelde bedrijfsprocessen.   

### Artikel  17  

Onze Minister kan een proefcertificaat als bedoeld in [artikel 34 van de wet](../../../../../../../wet/spoorwegwet/BWBR0015007/README.md) verlenen, indien de spoorwegonderneming aannemelijk maakt dat zij gedurende de geldigheidsduur van het proefcertificaat op verantwoorde wijze gebruik kan maken van de hoofdspoorweg.  

### Artikel  17a  

Onze Minister gebruikt zijn bevoegdheid tot intrekking van het veiligheidscertificaat als bedoeld in [artikel 33, derde lid, van de wet](../../../../../../../wet/spoorwegwet/BWBR0015007/README.md), indien de houder van dat certificaat niet meer voldoet aan artikel 16, tweede lid en derde lid, en artikel 16a.  

### Artikel  18  

Bij ministeriële regeling kunnen nadere regels worden gesteld ten aanzien van: 

a. de wijziging of schorsing van het veiligheidscertificaat, en  

b. de verlening, weigering, wijziging, schorsing of intrekking van het proefcertificaat.    

### Artikel  19  

1.  De houder van een veiligheidscertificaat ten aanzien waarvan artikel 16, derde lid, geen toepassing heeft gevonden, stelt over ieder kalenderjaar een jaarverslag op met betrekking tot de spoorwegveiligheid en zendt dat in het daaropvolgende jaar telkens voor 30 juni aan Onze Minister.   
2.  Het jaarverslag bevat in elk geval de in artikel 9, vierde lid, onderdeel a tot en met d, van richtlijn 2004/49/EG bedoelde informatie.   

### Artikel  19a  

Een wijziging van artikel 9, vierde lid, en van bijlage III van richtlijn 2004/49/EG gaat voor de toepassing van artikel 19, tweede lid, onderscheidenlijk van artikel 16, tweede lid, gelden met ingang van de dag waarop aan de betrokken wijzigingsrichtlijn uitvoering moet zijn gegeven.  

### Hoofdstuk  4  

####Overgangs- en slotbepalingen

### Artikel  20  

Een voor de inwerkingtreding van dit besluit door een onafhankelijke certificerende instantie opgestelde verklaring dat een onderneming voldoet aan de Veiligheid Gezondheid Milieu Checklist Aannemers met Branchegerichte Toelichting Railinfrastructuur, wordt tot een door de Minister te bepalen tijdstip aangemerkt als een proefcertificaat als bedoeld in [artikel 34 van de wet](../../../../../../../wet/spoorwegwet/BWBR0015007/README.md) met dien verstande dat dit proefcertificaat uitsluitend geldt voor het deelnemen aan het spoorverkeer met zelfrijdend gereedschap of een daarmee vergelijkbaar voertuig, om werkzaamheden aan of nabij de hoofdspoorweg uit te voeren, op een deel van de hoofdspoorweg dat buiten dienst is gesteld.  

### Artikel  21  

De artikelen van dit besluit treden in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld.  

### Artikel  22  

Dit besluit wordt aangehaald als: Besluit bedrijfsvergunning en veiligheidscertificaat hoofdspoorwegen.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
3 december 2004  
Beatrix  

De Minister van Verkeer en Waterstaat , 
K. M. H. Peijs   

de *eenentwintigste* december 2004 

De Minister van Justitie , 
J. P. H. Donner    
