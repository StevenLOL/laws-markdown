<meta http-equiv='Content-Type' content='text/html; charset=utf-8' />

##Besluit van 27 oktober 2011, houdende regels over op afstand uitleesbare meetinrichtingen (Besluit op afstand uitleesbare meetinrichtingen)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Economische Zaken, Landbouw en Innovatie van 11 juli 2011, nr. WJZ / 11099592;

Gelet op richtlijn nr. 2006/32/EG van het Europees Parlement en de Raad van de Europese Unie van 5 april 2006 betreffende energie-efficiëntie bij het eindgebruik en energiediensten en houdende intrekking van Richtlijn 93/76/EEG van de Raad (PbEU L 114), de [artikelen 26ad, tweede lid](../../../../../../../wet/elektriciteitswet/1998/BWBR0009755/README.md), [95la, eerste en derde lid, van de Elektriciteitswet 1998](../../../../../../../wet/elektriciteitswet/1998/BWBR0009755/README.md) en de [artikelen 13d, tweede lid](../../../../../../../wet/gaswet/BWBR0011440/README.md), [42a, eerste en derde lid, van de Gaswet](../../../../../../../wet/gaswet/BWBR0011440/README.md);

De Afdeling advisering van de Raad van State gehoord (advies van 7 september 2011, nr. WI5.11.0277/IV);

Gezien het nader rapport van Onze Minister van Economische Zaken, Landbouw en Innovatie van 20 oktober 2011, nr. WJZ / 11144506;
Hebben goedgevonden en verstaan:     
### Hoofdstuk  1  

####Begripsbepalingen

### Artikel  1  

In dit besluit en de daarop berustende bepalingen wordt verstaan onder: 

a.  *richtlijn meetinstrumenten:* richtlijn nr. 2004/22/EG van het Europees Parlement en de Raad van 31 maart 2004, betreffende meetinstrumenten (PbEU 2004, L 135);  

b.  *elektriciteitsmeter:* een kilowattuurmeter als bedoeld in bijlage MI-003 van de richtlijn meetinstrumenten;  

c.  *gasmeter:* een gasmeter als bedoeld in bijlage MI-002 van de richtlijn meetinstrumenten;  

d.  *communicatieonderdeel:* onderdeel van de meetinrichting dat de uitwisseling van gegevens tussen de meetinrichting en de netbeheerder verzorgt.   

### Hoofdstuk  2  

####Verplichting ter beschikking stellen op afstand uitleesbare meetinrichting

### Artikel  2  

1.  Als een andere situatie, bedoeld in [artikel 26ad, tweede lid, van de Elektriciteitswet 1998](../../../../../../../wet/elektriciteitswet/1998/BWBR0009755/README.md), wordt aangemerkt de situatie dat de overeenkomstig de [Regeling energieprestatie gebouwen](../../../../../../../ministeriele-regeling/regeling/energieprestatie/gebouwen/BWBR0020921/README.md) bepaalde energieklasse van een onroerende zaak is verbeterd naar energieklasse B of beter, of is verbeterd met minimaal twee energieklassen.   
2.  Als een andere situatie, bedoeld in [artikel 13d, tweede lid, van de Gaswet](../../../../../../../wet/gaswet/BWBR0011440/README.md) wordt aangemerkt de situatie dat de overeenkomstig de [Regeling energieprestatie gebouwen](../../../../../../../ministeriele-regeling/regeling/energieprestatie/gebouwen/BWBR0020921/README.md) bepaalde energieklasse van een onroerende zaak is verbeterd naar energieklasse B of beter, of is verbeterd met minimaal twee energieklassen.  

### Hoofdstuk  3  

####Regels op afstand uitleesbare meetinrichtingen

### Artikel  3  

Dit hoofdstuk is van toepassing op meetinrichtingen voor elektriciteit als bedoeld in [artikel 95la, eerste lid, van de Elektriciteitswet 1998](../../../../../../../wet/elektriciteitswet/1998/BWBR0009755/README.md) en op meetinrichtingen voor gas als bedoeld in [artikel 42a van de Gaswet](../../../../../../../wet/gaswet/BWBR0011440/README.md). 

### Artikel  4  

1.  Een meetinrichting voor elektriciteit is geschikt om: 

a. het actuele vermogen in Watt te registreren, weer te geven en uit te wisselen met een applicatie als bedoeld in het vierde lid,  

b. de actuele meterstand in kWh voor de van het net afgenomen en verbruikte elektriciteit en voor de op het net ingevoede elektriciteit voor de verschillende tariefperioden te registreren, weer te geven en uit te wisselen met een applicatie als bedoeld in het vierde lid,  

c. ten minste elk kwartier de gegevens, bedoeld in onderdeel b, te registreren en deze gegevens ten minste dagelijks op afstand met de netbeheerder uit te wisselen, op zodanige wijze dat de netbeheerder de uitgewisselde gegevens kan lezen en gebruiken,  

d. het geldende leveringstarief voor de verschillende tariefperioden uit te wisselen met een applicatie als bedoeld in het vierde lid,  

e. op afstand besturings- en toepassingsprogrammatuur van de meetinrichting aan te passen,  

f. op afstand de levering van elektriciteit te onderbreken en te hervatten,  

g. op afstand de levering van elektriciteit te beperken en te hervatten,  

h. de kwaliteit van de levering van elektriciteit te registreren en uit te wisselen met een applicatie als bedoeld in het vierde lid,  

i. de status van de meetinrichting te registreren, weer te geven en uit te wisselen met een applicatie als bedoeld in het vierde lid,  

j. op afstand de gegevens, bedoeld in de onderdelen h en i, met de netbeheerder uit te wisselen, op zodanige wijze dat de netbeheerder de uitgewisselde gegevens kan lezen en gebruiken en  

k. fraude met, misbruik van of inbreuk op de meetinrichting of pogingen daartoe te registreren en informatie daarover op afstand uit te wisselen met de netbeheerder.     
2.  Op het leesvenster van de meetinrichting staat duidelijk weergegeven of de functionaliteiten genoemd in het eerste lid, onderdelen c, f en g, zijn ingeschakeld of uitgeschakeld.   
3.  Dit lid is nog niet in werking getreden.   
4.  Een meetinrichting voor elektriciteit is geschikt om daarop applicaties aan te sluiten bij de afnemer en met die applicaties informatie op zodanige wijze uit te wisselen, dat die uitgewisselde informatie leesbaar en bruikbaar is voor degene die gerechtigd is tot het verwerken van die informatie.   
5.  Een meetinrichting voor elektriciteit is in staat om informatie van een andere meetinrichting als separate gegevensstroom te ontvangen, te registreren, weer te geven en door te sturen op zodanige wijze dat die informatie leesbaar en bruikbaar is voor degene die gerechtigd is tot het verwerken van die informatie.   
6.  Dit lid is nog niet in werking getreden.   
7.  De registratie van de informatie en de uitwisseling van gegevens: 

a. tussen de elektriciteitsmeter en het communicatieonderdeel binnen een meetinrichting voor elektriciteit,  

b. tussen een meetinrichting voor elektriciteit en de applicaties, bedoeld in het vierde lid en  

c. tussen een meetinrichting voor elektriciteit en een andere meetinrichting, bedoeld in het vijfde lid,   geschiedt volgens internationale open standaarden voor zowel het gegevensverkeer als de fysieke aansluitingen.  

### Artikel  5  

1.  Een meetinrichting voor gas is geschikt om: 

a. de actuele meterstand in m<sup>3</sup> per telwerk te registreren, weer te geven en uit te wisselen met een applicatie als bedoeld in artikel 4, vierde lid,  

b. ten minste elk uur de gegevens, bedoeld in onderdeel a, te registreren en deze gegevens ten minste dagelijks op afstand met de netbeheerder uit te wisselen, op zodanige wijze dat de netbeheerder de uitgewisselde gegevens kan lezen en gebruiken,  

c. dit onderdeel is nog niet in werking getreden,  

d. op afstand de levering van gas te onderbreken en te hervatten,  

e. de status van de meetinrichting te registreren en weer te geven,  

f. op afstand de gegevens als bedoeld in onderdeel e met de netbeheerder uit te wisselen, op zodanige wijze dat de netbeheerder de uitgewisselde gegevens kan lezen en gebruiken,  

g. inbreuk op de meetinrichting of pogingen daartoe te registreren en informatie daarover op afstand uit te wisselen met de netbeheerder en  

h. een lokale temperatuurcorrectie toe te passen op de geleverde hoeveelheid gas.     
2.  Op het leesvenster van de meetinrichting staat duidelijk weergegeven of de functionaliteiten, genoemd in het eerste lid, onderdelen b en d, zijn ingeschakeld of uitgeschakeld.   
3.  Dit lid is nog niet in werking getreden.   
4.  Het eerste lid, onderdeel d, is niet van toepassing bij een meetinrichting voor gas die wordt gebruikt bij een aansluiting op een net met een totale maximale capaciteit van meer dan 10 m<sup>3</sup>(n) per uur.   
5.  De registratie van de informatie en de uitwisseling van gegevens: 

a. tussen de gasmeter en het communicatieonderdeel binnen een meetinrichting voor gas en  

b. tussen een meetinrichting voor gas en een meetinrichting voor elektriciteit,   geschiedt volgens internationale open standaarden voor zowel het gegevensverkeer als de fysieke aansluitingen.   
6.  Een meetinrichting voor gas die is aangesloten op een meetinrichting voor elektriciteit kan voor de informatieverplichtingen gebruik maken van de meetinrichting voor elektriciteit.  

### Artikel  6  

1.  Een meetinrichting is zodanig beveiligd tegen fraude met, misbruik van of inbreuk op de meetinrichting dat een passend beveiligingsniveau is gegarandeerd, rekening houdend met de internationale stand van de techniek en de kosten van de tenuitvoerlegging, mede gelet op de risico’s die de aanwezigheid van de functionaliteiten bestaande uit het op afstand onderbreken, beperken en hervatten van de levering van elektriciteit of het op afstand onderbreken en hervatten van de levering van gas met zich mee brengt.   
2.  Een meetinrichting voor gas is beveiligd tegen veiligheidsrisico’s als gevolg van het opnieuw opbouwen van gasdruk bij het op afstand hervatten van de gaslevering na een onderbreking. De eerste volzin is niet van toepassing op een meetinrichting voor gas die niet beschikt over de functionaliteit bestaande uit het op afstand onderbreken en hervatten van de gaslevering.   
3.  Bij ministeriële regeling kunnen nadere regels worden gesteld met betrekking tot de beveiliging van een meetinrichting als bedoeld in het eerste lid. Deze regels kunnen betrekking hebben op het nemen van technische en organisatorische beveiligingsmaatregelen ter bescherming van persoonsgegevens als bedoeld in [artikel 13 van de Wet bescherming persoonsgegevens](../../../../../../../wet/wet/bescherming/persoonsgegevens/BWBR0011468/README.md).  

### Artikel  7  

Bij ministeriële regeling kunnen eisen worden gesteld aan de kwaliteit van meetinrichtingen. 

### Artikel  8  

1.  Indien een ander dan een netbeheerder een meetinrichting installeert in een geval als bedoeld in [artikel 26ad, zesde lid](../../../../../../../wet/elektriciteitswet/1998/BWBR0009755/README.md), of [26ae, zevende lid, Elektriciteitswet 1998](../../../../../../../wet/elektriciteitswet/1998/BWBR0009755/README.md) onderscheidenlijk [artikel 13d, zesde lid](../../../../../../../wet/gaswet/BWBR0011440/README.md), of [13e, zevende lid, Gaswet](../../../../../../../wet/gaswet/BWBR0011440/README.md), draagt die ander er zorg voor dat de meetinrichting die wordt geïnstalleerd aansluit bij het communicatiesysteem dat door de desbetreffende netbeheerder wordt gehanteerd, zodat de netbeheerder geen aanpassingen hoeft te verrichten om met de meetinrichting informatie te kunnen uitwisselen.   
2.  Een meetinrichting wordt zodanig geïnstalleerd dat het functioneren ervan veilig is voor de afnemer, de aangesloten applicaties en de met de meetinrichting in verbinding staande apparaten.   
3.  Bij ministeriële regeling kunnen nadere regels worden gesteld over de installatie en verzegeling van meetinrichtingen en de administratie in verband met het vervangen, installeren of verwijderen van meetinrichtingen.  

### Artikel  9  

1.  Met meetinrichtingen voor elektriciteit als bedoeld in [artikel 95la, eerste lid, van de Elektriciteitswet 1998](../../../../../../../wet/elektriciteitswet/1998/BWBR0009755/README.md) en meetinrichtingen voor gas als bedoeld in [artikel 42a van de Gaswet](../../../../../../../wet/gaswet/BWBR0011440/README.md) worden gelijkgesteld meetinrichtingen die rechtmatig zijn vervaardigd of in de handel zijn gebracht in een andere lidstaat van de Europese Unie dan wel rechtmatig zijn vervaardigd in een staat, niet zijnde een lidstaat van de Europese Unie, die partij is bij een daartoe strekkend of mede daartoe strekkend Verdrag dat Nederland bindt, en die voldoen aan eisen die een beschermingsniveau bieden dat ten minste gelijkwaardig is aan het niveau dat met de nationale eisen wordt nagestreefd, met name op het gebied van de beveiliging tegen fraude met, misbruik van of inbreuk op de meetinrichting, en in wezen dezelfde functionaliteiten voorschrijven, waaronder in ieder geval de functionaliteit bestaande uit het op afstand kunnen uitwisselen van de actuele meterstanden.   
2.  De bij of krachtens dit besluit gestelde eisen gelden voor de meetinrichting met uitzondering van de tot de meetinrichting behorende elektriciteitsmeter of gasmeter.  

### Hoofdstuk  4  

####Wijziging van [Besluit kostenoverzicht energie](../../../../../../../AMvB/besluit/kostenoverzicht/energie/BWBR0029673/README.md)

### Artikel  10  

Wijzigt het Besluit kostenoverzicht energie. 

### Hoofdstuk  5  

####Overgangs- en slotbepalingen

### Artikel  11  

1.  Een meetinrichting voor elektriciteit die is geplaatst in de periode na inwerkingtreding van artikel 4, eerste lid, onderdelen b tot en met k, en voor inwerkingtreding van artikel 4, eerste lid, onderdeel a, behoeft na inwerkingtreding van artikel 4, eerste lid, onderdeel a, niet te voldoen aan artikel 4, eerste lid, onderdeel a. Indien de meetinrichting op grond van de eerste volzin niet voldoet aan artikel 4, eerste lid, onderdeel a, is deze geschikt om: 

a. het actuele verbruik weer te geven en informatie te geven over de tijd waarin sprake was van daadwerkelijk verbruik en  

b. het actuele vermogen in Watt te registreren en uit te wisselen met een applicatie als bedoeld in artikel 4, vierde lid,     
2.  Een meetinrichting voor elektriciteit die is geplaatst in de periode na inwerkingtreding van artikel 4, eerste lid, onderdelen b tot en met k, en voor inwerkingtreding van artikel 4, tweede lid, behoeft na inwerkingtreding van artikel 4, tweede lid, niet te voldoen aan artikel 4, tweede lid. Indien de meetinrichting op grond van de eerste volzin niet voldoet aan artikel 4, tweede lid, wordt aan de afnemer duidelijk, tijdig en controleerbaar gecommuniceerd of de functionaliteiten genoemd in artikel 4, eerste lid, onderdelen c, f en g, zijn ingeschakeld of uitgeschakeld.   
3.  Een meetinrichting voor elektriciteit die is geplaatst na inwerkingtreding van artikel 4, eerste lid, onderdelen b tot en met k, en voor inwerkingtreding van artikel 4, derde lid, behoeft niet te voldoen aan artikel 4, derde lid.   
4.  Een meetinrichting voor elektriciteit die is geplaatst na inwerkingtreding van artikel 4, eerste lid, onderdelen b tot en met k, en voor de inwerkingtreding van artikel 4, zesde lid, behoeft niet te voldoen aan artikel 4, zesde lid.  

### Artikel  12  

1.  Een meetinrichting voor gas die is geplaatst na inwerkingtreding van artikel 5, eerste lid, onderdelen a, b en d tot en met g, en voor inwerkingtreding van artikel 5, eerste lid, onderdeel c, behoeft niet te voldoen aan artikel 5, eerste lid, onderdeel c.   
2.  Een meetinrichting voor gas die is geplaatst na inwerkingtreding van artikel 5, eerste lid, onderdelen a, b en d tot en met g, en voor inwerkingtreding van artikel 5, eerste lid, onderdeel h, behoeft niet te voldoen aan artikel 5, eerste lid, onderdeel h.   
3.  Een meetinrichting voor gas die is geplaatst in de periode na inwerkingtreding van artikel 5, eerste lid, onderdelen a, b en d tot en met g en voor inwerkingtreding van artikel 5, tweede lid, behoeft na inwerkingtreding van artikel 5, tweede lid, niet te voldoen aan artikel 5, tweede lid. Indien de meetinrichting op grond van de eerste volzin niet voldoet aan artikel 5, tweede lid, wordt aan de afnemer duidelijk, tijdig en controleerbaar gecommuniceerd of de functionaliteiten genoemd in artikel 5, eerste lid, onderdelen b en d, zijn ingeschakeld of uitgeschakeld.   
4.  Een meetinrichting voor gas die is geplaatst na inwerkingtreding van artikel 5, eerste lid, onderdelen a, b en d tot en met g, en voor inwerkingtreding van artikel 5, derde lid, behoeft niet te voldoen aan artikel 5, derde lid.  

### Artikel  13  

1.  De artikelen 1 tot en met 3, artikel 4, eerste lid, aanhef en onderdelen b tot en met k, vierde, vijfde en zevende lid, artikel 5, eerste lid, aanhef en onderdelen a, b, d tot en met g, en vierde tot en met zesde lid, en de artikelen 6 tot en met 12 treden in werking met ingang van 1 januari 2012.   
2.  De overige artikelen van dit besluit treden in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld.  

### Artikel  14  

Dit besluit wordt aangehaald als: Besluit op afstand uitleesbare meetinrichtingen. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
27 oktober 2011  
Beatrix  

De Minister van Economische Zaken, Landbouw en Innovatie,  
M. J. M. Verhagen   

de *achtste* november 2011 

De Minister van Veiligheid en Justitie,  
I. W. Opstelten    
