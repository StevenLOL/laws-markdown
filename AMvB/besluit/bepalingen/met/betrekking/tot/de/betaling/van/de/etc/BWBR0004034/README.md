<meta http-equiv='Content-Type' content='text/html; charset=utf-8' />

##Besluit van 23 september 1986, houdende a. bepalingen met betrekking tot de betaling van de vakantie-uitkering in 1985 en b. vaststelling van een drietal overgangsregelingen per 1 juni 1985 in verband met de Wet afschaffing overneming premie A.O.W./A.W.W.

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Defensie, van 25 juli 1986, Afdeling Arbeidsvoorwaarden Militair Personeel, nr. D 86/096/22673;

Gelet op [artikel 12 van de Militaire Ambtenarenwet 1931](../../../../../../../../../../../../wet/militaire/ambtenarenwet/1931/BWBR0001952/README.md) (*Stb.* 519), artikel 2 van de Wet rechtstoestand dienstplichtigen (*Stb.* 1971, 231) en artikel III, onderdeel B van de Wet afschaffing overneming premie A.O.W./A.W.W. (*Stb.* 1985, 288);

De Raad van State gehoord (advies van 21 augustus 1986, nr. W 07.86.0388);

Gezien het nader rapport van de voornoemde Staatssecretaris van 15 september 1986, nr. D 86/096/28077;
Hebben goedgevonden en verstaan:     
### Hoofdstuk  I  

####Bepaling met betrekking tot de betaling van de vakantie-uitkering in 1985

### Artikel  I  

In afwijking van artikel 4, eerste lid, van het Besluit vakantie-uitkering militairen zeemacht (*Stb.* 1954, 607) onderscheidenlijk artikel 44, eerste lid, van de Regeling inkomsten militairen land- en luchtmacht 1969 (*Stb.* 1968, 523) wordt de vakantie-uitkering over de periode van tien maanden, die is aangevangen met de maand juni 1984 betaald in maart 1985 en wordt in mei 1985 de vakantie-uitkering over de maanden april en mei 1985 betaald. 

### Hoofdstuk  II  

####Vaststelling van een drietal overgangsregelingen per 1 juni 1985 in verband met de Wet afschaffing overneming premie A.O.W./A.W.W.

### Artikel  II  

1.  Voor de militair wiens bezoldiging op 31 mei 1985 wordt verhoogd op grond van artikel 3, vijfde lid, van het Besluit herziening bezoldiging militairen zeemacht 1954 (*Stb.* 50) onderscheidenlijk die aanspraak heeft op een garantietoelage op grond van artikel 37, tweede lid, van de Regeling inkomsten militairen land- en luchtmacht 1969 (*Stb.* 1968, 523) wordt het in genoemde artikelen bedoelde maandbedrag van het wettelijke minimumloon fictief verhoogd met 10%.   
2.   Voor de toepassing van het gestelde in het vorige lid worden artikel 3, vijfde lid, van het Besluit herziening bezoldiging militairen zeemacht 1954 (*Stb.* 50) onderscheidenlijk artikel 37 van de Regeling inkomsten militairen land- en luchtmacht 1969 (*Stb.* 1968, 523) geacht te luiden zoals zij luidden op genoemde datum, zulks onverminderd het bepaalde in artikel II van het Besluit van 23 augustus 1984 (*Stb.* 413), houdende vaststelling van een tweetal overgangsregelingen, ingaande 1 oktober 1984, in verband met de wijziging van de bezoldigingsvoorschriften voor militairen naar aanleiding van de structurele herziening van het [Bezoldigingsbesluit Burgerlijke Rijksambtenaren](../../../../../../../../../../../../AMvB/bezoldigingsbesluit/burgerlijke/rijksambtenaren/1984/BWBR0003630/README.md) 1948 (*Stb.* 1949, J 261) per 1 januari 1984.  

### Artikel  III  

Bevat wijzigingen in andere regelgeving.  

### Artikel  IV  

Voor de militair die op 31 mei 1985 in het genot is van een overbruggingstoelage als bedoeld in artikel 36 van de Regeling inkomsten militairen land- en luchtmacht 1969 (*Stb.* 1968, 523) wordt het bedrag van die toelage, zoals die was vastgesteld op 31 mei 1985, verhoogd met 10%. 

### Hoofdstuk  III  

####Slotbepaling

### Artikel  V  

Dit besluit treedt in werking met ingang van de tweede dag na de datum van uitgifte van het *Staatsblad* waarin het wordt geplaatst en werkt terug tot en met 1 juni 1985 met dien verstande dat hoofdstuk I terugwerkt tot en met 1 maart 1985. 

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State en aan de Algemene Rekenkamer.   

's-Gravenhage 
23 september 1986  
Beatrix  

De Staatssecretaris van Defensie, 
J. van Houwelingen   

de zesde november 1986 

De Minister van Justitie, 
F. Korthals Altes    
