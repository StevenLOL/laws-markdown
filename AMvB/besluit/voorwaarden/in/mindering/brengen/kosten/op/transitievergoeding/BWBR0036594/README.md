<meta http-equiv='Content-Type' content='text/html; charset=utf-8' />

##Besluit van 23 april 2015, houdende regels met betrekking tot de voorwaarden waaronder kosten in mindering gebracht mogen worden op de transitievergoeding (Besluit voorwaarden in mindering brengen kosten op transitievergoeding)

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Op de voordracht van Onze Minister van Sociale Zaken en Werkgelegenheid van 2 februari 2015, nr. 2015-0000017190;

Gelet op artikel 673, zesde lid, van Boek 7 van het Burgerlijk Wetboek;

De Afdeling advisering van de Raad van State gehoord (advies van 12 maart 2015, No.W12.15.0020/III);

Gezien het nader rapport van Onze Minister van Sociale Zaken en Werkgelegenheid van 21 april 2015, nr. 2015-0000102258;
Hebben goedgevonden en verstaan:    

### Artikel  1  

####Begripsbepaling

Treedt in werking per 01-07-2015 

Voor de toepassing van dit besluit wordt verstaan onder: 

a.  *transitievergoeding:* de transitievergoeding, bedoeld in de artikelen 673 en 673a van Boek 7 van het Burgerlijk Wetboek;  

b.  *transitiekosten:* de kosten, bedoeld in artikel 673, zesde lid, onderdeel a, van Boek 7 van het Burgerlijk Wetboek;  

b.  *inzetbaarheidskosten:* de kosten, bedoeld in artikel 673, zesde lid, onderdeel b, van Boek 7 van het Burgerlijk Wetboek.   

### Artikel  2  

####Voorwaarden voor het in mindering brengen van transitie- en inzetbaarheidskosten

Treedt in werking per 01-07-2015 

1.  Transitiekosten en inzetbaarheidskosten kunnen in mindering gebracht worden op de transitievergoeding, indien deze kosten: 

a. zijn gemaakt nadat deze kosten zijn gespecificeerd en schriftelijk meegedeeld aan de werknemer;  

b. zijn gemaakt nadat de werknemer schriftelijk heeft ingestemd met het in mindering brengen van de gespecificeerde kosten;  

c. door de werkgever die de transitievergoeding verschuldigd is zijn gemaakt ten behoeve van de werknemer aan wie de transitievergoeding verschuldigd is;  

d. niet het loon van de werknemer betreffen;  

e. in een redelijke verhouding staan tot het doel waarvoor deze kosten zijn gemaakt;  

f. zijn of worden gemaakt tijdens of na de periode waarover de transitievergoeding wordt berekend;  

g. niet op een derde kunnen worden verhaald; en  

h. niet op de werknemer kunnen worden verhaald.     
2.  Het eerste lid, onderdeel b, is niet van toepassing, indien de werkgever gehouden is de kosten te maken op grond van afspraken tussen de werkgever of verenigingen van werkgevers en werknemers of verenigingen van werknemers.  

### Artikel  3  

####Aanvullende voorwaarden inzetbaarheidskosten

Treedt in werking per 01-07-2015 

Inzetbaarheidskosten kunnen in mindering worden gebracht op de transitievergoeding, indien deze kosten: 

a. zijn gemaakt voor activiteiten ter bevordering van de inzetbaarheid van de werknemer buiten de organisatie van de werkgever, tenzij de verworven kennis en vaardigheden zijn aangewend om een functie bij de werkgever uit te oefenen; en  

b. zijn gemaakt in de periode van vijf jaar voorafgaand aan de dag waarop de transitievergoeding is verschuldigd, tenzij werkgever en werknemer schriftelijk anders zijn overeengekomen.   

### Artikel  4  

####Arbeidsovereenkomst omwille van opleiding

Treedt in werking per 01-07-2015 

1.  Inzetbaarheidskosten in verband met een opleiding als bedoeld in het tweede lid, kunnen alleen in mindering worden gebracht op de transitievergoeding, indien de arbeidsovereenkomst is aangegaan om de werknemer in de gelegenheid te stellen die opleiding te volgen en na afronding van die opleiding, of na tussentijdse beëindiging daarvan, niet, of met een tussenpoos van meer dan zes maanden, wordt voortgezet.   
2.  In het eerste lid wordt onder opleiding verstaan: 

a. een opleiding in het kader van een beroepsbegeleidende leerweg als bedoeld in artikel 7.2.2 van de Wet educatie en beroepsonderwijs;  

b. een duale opleiding als bedoeld in artikel 7.7 van de Wet op het hoger onderwijs en wetenschappelijk onderzoek; of  

c. een opleiding die uitsluitend kan worden gevolgd als een arbeidsovereenkomst is aangegaan.     
3.  De kosten, bedoeld in het eerste lid, kunnen alleen in mindering worden gebracht op het deel van de transitievergoeding, dat is opgebouwd in de periode waarin de opleiding werd gevolgd.   
4.  Op het in mindering brengen van de kosten, bedoeld in het eerste lid, zijn de artikelen 2, eerste lid, onderdelen a, b en g, en 3 niet van toepassing.  

### Artikel  5  

####Aanvullende voorwaarde transitiekosten

Treedt in werking per 01-07-2015 

Transitiekosten bestaande uit de kosten voor de werkgever verbonden aan het in acht nemen van een langere dan de wettelijke of eerder overeengekomen opzegtermijn, kunnen, in afwijking van artikel 2, eerste lid, onderdeel d, in mindering gebracht worden op de transitievergoeding, indien de werknemer gedurende deze termijn is vrijgesteld van het verrichten van arbeid. 

### Artikel  6  

####Wijziging Besluit verrekening kosten met transitievergoeding

Treedt in werking per 01-07-2015 

Wijzigt dit besluit. 

### Artikel  7  

####Citeertitel

Treedt in werking per 01-07-2015 

Dit besluit wordt aangehaald als: Besluit voorwaarden in mindering brengen kosten op transitievergoeding. 

### Artikel  8  

####Inwerkingtreding

Treedt in werking per 01-07-2015 

Dit besluit treedt in werking met ingang van 1 juli 2015. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Wassenaar 
23 april 2015  
Willem-Alexander  

De Minister van Sociale Zaken en Werkgelegenheid,  
L.F. Asscher   

de *elfde* mei 2015 

De Minister van Veiligheid en Justitie,  
G.A. van der Steur    
