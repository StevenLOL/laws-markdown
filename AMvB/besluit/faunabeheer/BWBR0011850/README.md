<meta http-equiv='Content-Type' content='text/html; charset=utf-8' />

##Besluit van 28 november 2000, houdende regels ten aanzien van faunabeheereenheden en faunabeheerplannen (Besluit Faunabeheer)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Landbouw, Natuurbeheer en Visserij van 18 februari 2000, nr. TrcJZ/2000/1839, Directie Juridische Zaken;

Gelet op de [artikelen 29, tweede lid](../../../../wet/flora-/en/faunawet/BWBR0009640/README.md), en [30, tweede lid, van de Flora- en faunawet](../../../../wet/flora-/en/faunawet/BWBR0009640/README.md);

De Raad van State gehoord (advies van 11 mei 2000, nr. W11.00 0065/V);

Gezien het nader rapport van de Staatssecretaris van Landbouw, Natuurbeheer en Visserij van 21 november 2000, nr. TrcJZ/2000/9597, Directie Juridische Zaken;
Hebben goedgevonden en verstaan:     
### Paragraaf  1  

####Algemene bepalingen

### Artikel  1  

In dit besluit wordt verstaan onder wet: [Flora- en faunawet](../../../../wet/flora-/en/faunawet/BWBR0009640/README.md).  

### Artikel  2  

Voorzover het werkgebied van een samenwerkingsverband van jachthouders op het grondgebied van meer dan één provincie is gelegen, erkennen gedeputeerde staten van de provincie waarin het grootste gedeelte van dit werkgebied is gelegen, een faunabeheereenheid en keuren zij een faunabeheerplan goed, in overeenstemming met gedeputeerde staten van de overige betrokken provincies.  

### Paragraaf  2  

####Faunabeheereenheden

### Artikel  3  

Teneinde voor erkenning als faunabeheereenheid als bedoeld in [artikel 29, eerste lid, van de wet](../../../../wet/flora-/en/faunawet/BWBR0009640/README.md) in aanmerking te komen, voldoet een samenwerkingsverband van jachthouders aan de artikelen 4 tot en met 6.  

### Artikel  4  

1.  Het samenwerkingsverband heeft de rechtsvorm vereniging met volledige rechtsbevoegdheid of stichting.   
2.  Bij of krachtens de statuten van de vereniging met volledige rechtsbevoegdheid of stichting worden de plichten opgenomen die de bij de faunabeheereenheid aangesloten jachthouders hebben met betrekking tot de uitoefening van de aan de faunabeheereenheid verleende bevoegdheden.   

### Artikel  5  

1.  De binnen het werkgebied van het samenwerkingsverband gelegen gronden waarop de in de faunabeheereenheid samenwerkende jachthouders gerechtigd zijn tot de jacht: 

a. hebben een oppervlakte van ten minste 5000 hectare;  

b. vormen ten minste 75% van de totale oppervlakte van het werkgebied van het samenwerkingsverband en  

c. zijn zo veel mogelijk aaneengesloten.     
2.  Onverminderd het eerste lid, onderdeel a, is de oppervlakte van de gronden waarop in het eerste lid bedoelde jachthouders gerechtigd zijn tot de jacht groter dan 5000 hectare, indien daartoe uit het oogpunt van duurzaam en effectief beheer van diersoorten aanleiding bestaat.   

### Artikel  6  

Het werkgebied van het samenwerkingsverband strekt zich niet uit tot het gebied waarover zich de zorg van een andere faunabeheereenheid uitstrekt.  

### Paragraaf  3  

####Faunabeheerplannen

### Artikel  7  

Teneinde voor goedkeuring als faunabeheerplan als bedoeld in [artikel 30, eerste lid, van de wet](../../../../wet/flora-/en/faunawet/BWBR0009640/README.md) in aanmerking te komen, voldoet een plan aan de artikelen 8 tot en met 11.  

### Artikel  8  

1.  Het faunabeheerplan geldt voor ten minste 5000 hectare van het gehele werkgebied van de faunabeheereenheid.   
2.  Indien op grond van artikel 5, tweede lid, uit het oogpunt van duurzaam en effectief beheer van diersoorten is vastgesteld dat de oppervlakte, waarop de in artikel 5, eerste lid, bedoelde jachthouders gerechtigd zijn tot de jacht, groter is dan 5000 hectare, geldt in afwijking van het eerste lid het faunabeheerplan ten minste voor die grotere oppervlakte van het gehele werkgebied van de faunabeheereenheid.   

### Artikel  9  

Het faunabeheerplan is gericht op het duurzame beheer van diersoorten ten aanzien waarvan met het oog op de belangen, bedoeld in [artikel 68, eerste lid, van de wet](../../../../wet/flora-/en/faunawet/BWBR0009640/README.md) een duurzaam beheer kan worden gevoerd.  

### Artikel  10  

Het faunabeheerplan bevat ten minste de volgende gegevens: 

a. de omvang van het werkgebied van de faunabeheereenheid;  

b. een kaart waarop de begrenzing van het werkgebied van de faunabeheereenheid is aangegeven;  

c. kwantitatieve gegevens over de populatie van de diersoorten ten aanzien waarvan een duurzaam beheer noodzakelijk wordt geacht, met inbegrip van gegevens over de aanwezigheid van de populaties in het betrokken gebied gedurende het jaar;  

d. een onderbouwing van de noodzaak van een duurzaam beheer van de in onderdeel c bedoelde diersoorten, waaronder een onderbouwde verwachting van de belangen als bedoeld in [artikel 68, eerste lid, van de wet](../../../../wet/flora-/en/faunawet/BWBR0009640/README.md) die zouden worden geschaad indien niet tot beheer zou worden overgegaan;  

e. een beschrijving van de mate waarin de in onderdeel d bedoelde belangen in de vijf jaren voorafgaand aan het ter goedkeuring indienen van het faunabeheerplan zijn geschaad;  

f. de gewenste stand van de in onderdeel c bedoelde diersoorten;  

g. per diersoort een beschrijving van de aard, omvang en noodzaak van de handelingen die zullen worden verricht om de gewenste stand, bedoeld in onderdeel f, te bereiken;  

h. per diersoort en gewas een beschrijving van de handelingen die in de periode, bedoeld in onderdeel e, zijn verricht om het schaden van de in onderdeel d bedoelde belangen te voorkomen, alsmede, voorzover daarover redelijkerwijs kwantitatieve gegevens beschikbaar zijn, een beschrijving van de effectiviteit van die handelingen;  

i. voorzover het plan betrekking heeft op het beheer van edelherten, damherten, reeën of wilde zwijnen, een beschrijving van het voedselaanbod, de relatie tussen dit voedselaanbod en de grootte van de populatie van de betrokken dieren alsmede de mogelijkheden van uitwisseling met aangrenzende terreinen;  

j. een beschrijving van de plaatsen in het werkgebied van de faunabeheereenheid waar en de perioden in het jaar waarin de in onderdeel g bedoelde handelingen zullen plaatsvinden;  

k. de mogelijkheid en de voorwaarden om gebruik te maken van een aan de faunabeheereenheid verleende ontheffing op gronden van jachthouders die niet bij de faunabeheereenheid zijn aangesloten, mits die gronden binnen het werkgebied van de faunabeheereenheid vallen en voorzover die gronden plaatsen als bedoeld in onderdeel j omvatten waar planmatig beheer noodzakelijk is;  

l. voorzover daarover kwantitatieve gegevens beschikbaar zijn, een onderbouwde inschatting van de verwachte effectiviteit van de in onderdeel g bedoelde handelingen;  

m. een beschrijving van de wijze waarop de effectiviteit van de voorgenomen handelingen zal worden bepaald.    

### Artikel  11  

In het faunabeheerplan wordt aangegeven dat het plan een geldigheidsduur van ten hoogste vijf jaren heeft.  

### Artikel  12  

Indien faunabeheereenheden krachtens [artikel 67, eerste lid, van de wet](../../../../wet/flora-/en/faunawet/BWBR0009640/README.md), zijn aangewezen, brengen zij jaarlijks een verslag aan gedeputeerde staten uit over de wijze waarop zij hun werkzaamheden hebben uitgeoefend en van de uitvoering van het faunabeheerplan.  

### Paragraaf  4  

####Slotbepalingen

### Artikel  13  

Dit besluit treedt in werking op een bij koninklijk besluit te bepalen tijdstip.  

### Artikel  14  

Dit besluit wordt aangehaald als: Besluit faunabeheer.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
28 november 2000  
Beatrix  

De Staatssecretaris van Landbouw, Natuurbeheer en Visserij, 
G. H. Faber   

de *zevende* december 2000 

De Minister van Justitie, 
A. H. Korthals    
