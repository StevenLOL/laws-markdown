<meta http-equiv='Content-Type' content='text/html; charset=utf-8' />

##Besluit van 30 oktober 2009 tot uitvoering van de Implementatiewet EG-richtlijn infrastructuur ruimtelijke informatie (Besluit Inspire)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volkshuisvesting, Ruimtelijke Ordening en Milieubeheer van 17 augustus 2009, nr. BJZ2009049464, Directie Bestuurlijke en Juridische Zaken;

Gelet op de [artikelen 2, eerste lid, onder d](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md), [9, tweede lid](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md) en [10, eerste lid, van de Implementatiewet EG-richtlijn infrastructuur ruimtelijke informatie](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md);

De Raad van State gehoord (advies van 16 september 2009, no. W08.09.0327/IV);

Gezien het nader rapport van Onze Minister van Volkshuisvesting, Ruimtelijke Ordening en Milieubeheer van 26 oktober 2009, nr. BJZ2009056969;
Hebben goedgevonden en verstaan:    

### Artikel  1  

In dit besluit en de daarop berustende bepalingen wordt verstaan onder: 

*wet:*[Implementatiewet EG-richtlijn infrastructuur ruimtelijke informatie](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md).    

### Artikel  2  

De thematische categorieën, bedoeld in [artikel 2, eerste lid, onder d, van de wet](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md) zijn opgenomen in bijlage I bij dit besluit.  

### Artikel  3  

De in [artikel 9, eerste lid, onderdeel a, van de wet](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md) genoemde zoekdiensten omvatten in ieder geval de volgende zoekcriteria: 

a. trefwoorden;  

b. classificering van ruimtelijke gegevens en diensten;  

c. kwaliteit en geldigheid van verzamelingen ruimtelijke gegevens;  

d. mate van overeenstemming met de uitvoeringsbepalingen bedoeld in artikel 7, eerste lid, van de EG-richtlijn infrastructuur ruimtelijke informatie;  

e. geografische locatie;  

f. voorwaarden voor de toegang tot en het gebruik van verzamelingen ruimtelijke gegevens en diensten met betrekking tot ruimtelijke gegevens, en  

g. de overheidsinstanties die verantwoordelijk zijn voor de oprichting, het beheer, het onderhoud en de verspreiding van verzamelingen ruimtelijke gegevens en diensten met betrekking tot ruimtelijke gegevens.    

### Artikel  4  

1.  Onverminderd het bepaalde bij of krachtens de [wet](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md) stelt een Nederlands bestuursorgaan de in bijlage I genoemde thematische categorieën ruimtelijke gegevens op zodanige wijze beschikbaar dat deze langs elektronische weg door andere Nederlandse bestuursorganen kunnen worden verkregen.   
2.  Een bestuursorgaan is verplicht de gevraagde informatie zo spoedig mogelijk maar in ieder geval binnen twintig werkdagen te leveren.   
3.  Bij ministeriële regeling kunnen nadere regels worden gesteld over het voorkomen van praktische belemmeringen op de plaats van gebruik bij het uitwisselen van verzamelingen ruimtelijke gegevens en diensten.   

### Artikel  5  

Dit besluit treedt in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld.  

### Artikel  6  

Dit besluit wordt aangehaald als: Besluit Inspire.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
30 oktober 2009  
Beatrix  

De Minister van Volkshuisvesting, Ruimtelijke Ordening en Milieubeheer, 
J. M.Cramer 

de *tiende* november 2009 

De Minister van Justitie, 
E. M. H.Hirsch Ballin  

### Bijlage  I  

####Thematische categorieën als bedoeld in [artikel 2, eerste lid, onderdeel d, van de wet](../../../../wet/implementatiewet/eg-richtlijn/infrastructuur/ruimtelijke/informatie/BWBR0026158/README.md)

### 1  

#### *Systemen voor verwijzing door middel van coördinaten* 

Systemen om aan ruimtelijke informatie een unieke reeks coördinaten (x, y, z) en/of breedte, lengte en hoogte toe te kennen, gebaseerd op een horizontaal en verticaal geodetische datum.  

### 2  

#### *Geografisch rastersysteem* 

Geharmoniseerde multiresolutieraster met een gemeenschappelijk beginpunt en gestandaardiseerde plaats en grootte van de gridcellen.  

### 3  

#### *Geografische namen* 

Namen van gebieden, regio's, plaatsen, steden, voorsteden, gemeenten, nederzettingen, of andere geografische of topografische kenmerken van openbaar of historisch belang.  

### 4  

#### *Administratieve eenheden* 

Door administratieve grenzen gescheiden lokale, regionale en nationale bestuurlijke eenheden die deel uitmaken van gebieden waarover de lidstaten rechtsbevoegdheid hebben en/of uitoefenen.  

### 5  

#### *Adressen* 

Locatie van onroerende zaken, gebaseerd op adresaanduidingen, gewoonlijk aan de hand van de straatnaam, het huisnummer en de postcode.  

### 6  

#### *Kadastrale percelen* 

Gebieden die worden bepaald door kadastrale registers of een equivalent daarvan.  

### 7  

#### *Vervoersnetwerken* 

Netwerken voor vervoer over de weg, per spoor, in de lucht en over het water en de aanverwante infrastructuur met inbegrip van koppelingen tussen verschillende netwerken en het trans-Europees vervoersnetwerk, zoals gedefinieerd in Beschikking nr. 1692/96/EG van het Europees Parlement en de Raad van 23 juli 1996 betreffende communautaire richtsnoeren voor de ontwikkeling van een trans-Europees vervoersnet en de latere herzieningen van deze beschikking.  

### 8  

#### *Hydrografie* 

Hydrografische elementen, waaronder mariene gebieden en alle andere waterlichamen en daarmee verband houdende elementen, met inbegrip van stroomgebieden en deelstroomgebieden, in voorkomend geval volgens de omschrijvingen vermeld in Richtlijn 2000/60/EG van het Europees Parlement en de Raad van 23 oktober 2000 tot vaststelling van een kader voor communautaire maatregelen betreffende het waterbeleid en in de vorm van netwerken.  

### 9  

#### *Beschermde gebieden* 

Gebieden die worden aangeduid of beheerd in het kader van internationale en communautaire wetgeving of wetgeving van de lidstaten om specifieke doelstellingen op het vlak van milieubescherming te verwezenlijken.  

### 10  

#### *Hoogte* 

Digitale hoogtemodellen voor land-, ijs- en oceaanoppervlakken, inclusief landhoogte, bathymetrie en kustlijn.  

### 11  

#### *Bodemgebruik* 

Fysieke en biologische bedekking van het aardoppervlak, met inbegrip van kunstmatige oppervlakken, landbouwgebieden, bossen, halfnatuurlijke gebieden, moeraslanden en wateroppervlakken.  

### 12  

#### *Orthobeeldvorming* 

Geogerefereerde beeldgegevens van het aardoppervlak, afkomstig van sensoren op satellieten of vliegtuigen.  

### 13  

#### *Geologie* 

Geologie, gekenmerkt volgens samenstelling en structuur, inclusief vast gesteente, waterhoudende grondlagen en geomorfologie.  

### 14  

#### *Statistische eenheden* 

Eenheden voor verspreiding en gebruik van statistische informatie.  

### 15  

#### *Gebouwen* 

Geografische locatie van gebouwen.  

### 16  

#### *Bodem* 

Bodem en ondergrond, gekenmerkt volgens diepte, textuur, structuur en inhoud van deeltjes en organisch materiaal, steenachtigheid, erosie en, waar passend, gemiddelde hellingsgraad en verwachte wateropslagcapaciteit.  

### 17  

#### *Landgebruik* 

Het grondgebied, gekenmerkt volgens zijn huidige en geplande toekomstige functionele dimensie of sociaaleconomische bestemming (bv. wonen, industrieel, commercieel, landbouw, bosbouw, recreatie).  

### 18  

#### *Menselijke gezondheid en veiligheid* 

De geografische spreiding van ziekten (allergieën, kankers, ademhalingsziekten, enz.), informatie over de gevolgen voor de gezondheid (biomarkers, vruchtbaarheidsdaling, epidemieën) of het welzijn van de mens (vermoeidheid, stress, enz.) die direct (luchtvervuiling, chemicaliën, aantasting van de ozonlaag, lawaai, enz.) of indirect (voedsel, genetisch gemodificeerde organismen, enz.) samenhangen met de kwaliteit van het milieu.  

### 19  

#### *Nutsdiensten en overheidsdiensten* 

Nutsvoorzieningen zoals riolering, afvalbeheer, energievoorziening, watervoorziening, bestuurlijke en maatschappelijke instanties van de overheid, zoals bestuurlijke overheden, civiele bescherming, scholen en ziekenhuizen.  

### 20  

#### *Milieubewakingsvoorzieningen* 

Locatie en werking van milieubewakingsvoorzieningen, met inbegrip van waarneming en meting van emissies, de staat van de milieucompartimenten en van andere ecosysteemparameters (biodiversiteit, ecologische omstandigheden van vegetatie, enz.) door of namens de overheidsinstanties.  

### 21  

#### *Faciliteiten voor productie en industrie* 

Industriële productievestigingen, met inbegrip van installaties die onder Richtlijn 96/61/EG van de Raad van 24 september 1996 inzake geïntegreerde preventie en bestrijding van verontreiniging vallen en wateronttrekkingsfaciliteiten, mijnbouw, opslagplaatsen.  

### 22  

#### *Faciliteiten voor landbouw en aquacultuur* 

Landbouwuitrusting en productiefaciliteiten (met inbegrip van irrigatiesystemen, broeikassen en stallen).  

### 23  

#### *Spreiding van de bevolking – demografie* 

Geografische spreiding van de bevolking, met inbegrip van bevolkingskenmerken en activiteitsniveaus, verzameld per raster, regio, administratieve eenheid of andere analytische eenheid.  

### 24  

#### *Gebiedsbeheer, gebieden waar beperkingen gelden, gereguleerde gebieden en rapportage-eenheden* 

Gebieden die worden beheerd, gereguleerd of gebruikt voor rapportage op internationaal, Europees, nationaal, regionaal en lokaal niveau, met inbegrip van stortplaatsen, gebieden rond drinkwaterbronnen waar beperkingen gelden, nitraatgevoelige gebieden, gereguleerde vaarwegen op zee of op grote binnenwateren, gebieden voor het storten van afval, gebieden waar geluidsbeperkingen gelden, gebieden met toestemming voor exploratie en mijnbouw, stoomgebieden, relevante rapportage-eenheden en gebieden voor kustbeheer.  

### 25  

#### *Gebieden met natuurrisico's* 

Kwetsbare gebieden die worden gekenmerkt door natuurrisico’s (alle atmosferische, hydrologische, seismische, vulkanische verschijnselen en ongecontroleerde branden die door hun locatie, hevigheid en frequentie, mogelijk ernstige maatschappelijke gevolgen kunnen hebben), zoals overstromingen, aardverschuivingen en -verzakkingen, lawines, bosbranden, aardbevingen en vulkaanuitbarstingen.  

### 26  

#### *Atmosferische omstandigheden* 

Fysische omstandigheden in de atmosfeer, met inbegrip van ruimtelijke gegevens die gebaseerd zijn op metingen, modellen of een combinatie daarvan, en met inbegrip van meetlocaties.  

### 27  

#### *Meteorologische geografische kenmerken* 

Weersomstandigheden en de meting daarvan; neerslag, temperatuur, verdamping, windsnelheid en windrichting.  

### 28  

#### *Oceanografische geografische kenmerken* 

Fysische kenmerken van oceanen (stroming, zoutgehalte, golfhoogte, enz.).  

### 29  

#### *Zeegebieden* 

Fysische kenmerken van zeeën en zoutwateroppervlakken, ingedeeld in regio’s en subregio’s met gemeenschappelijke kenmerken.  

### 30  

#### *Biogeografische gebieden* 

Gebieden met betrekkelijk homogene ecologische omstandigheden die gemeenschappelijke kenmerken vertonen.  

### 31  

#### *Habitats en biotopen* 

Geografische gebieden die worden gekenmerkt door specifieke ecologische omstandigheden, processen, structuur en (leven ondersteunende) functies die fysiek de daar levende organismen ondersteunen, met inbegrip van volledig natuurlijke of semi-natuurlijke land- en wateroppervlakken, onderscheiden naar geografische, abiotische en biotische kenmerken.  

### 32  

#### *Spreiding van soorten* 

Geografische spreiding van dier- en plantensoorten per raster, regio, administratieve eenheid of andere analytische eenheid.  

### 33  

#### *Energiebronnen* 

Energiebronnen met inbegrip van koolwaterstof, waterkracht, bio-energie, zon, wind enz., waar passend met inbegrip van diepte/hoogte-informatie over de omvang van de bron.  

### 34  

#### *Minerale bronnen* 

Minerale bronnen met inbegrip van metaalertsen, industriële mineralen enz., waar passend met inbegrip van diepte/hoogte-informatie over de omvang van de bron.  

