<meta http-equiv='Content-Type' content='text/html; charset=utf-8' />

##Besluit van 23 november 2001 tot regeling van de klachtenbehandeling aanstellingskeuringen

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op voordracht van de Staatssecretaris van Sociale Zaken en Werkgelegenheid, J. F. Hoogervorst, mede namens Onze Minister van Volksgezondheid, Welzijn en Sport van 4 juli 2001, kenmerk AV/RV/2001/44102;

Gelet op de [artikelen 13](../../../../../wet/wet/op/de/medische/keuringen/BWBR0008819/README.md) en [14, tweede lid, van de Wet op de medische keuringen](../../../../../wet/wet/op/de/medische/keuringen/BWBR0008819/README.md);

De Raad van State gehoord (advies van 26 juli 2001, nr. W12.01.0307/IV);

Gezien het nader rapport van de Staatssecretaris van Sociale Zaken en Werkgelegenheid, J. F. Hoogervorst uitgebracht mede namens Onze Minister van Volksgezondheid, Welzijn en Sport van 14 november 2001, Directie Arbeidsverhoudingen, nr. AV/RV/2001/44102;
Hebben goedgevonden en verstaan:     
### §  1  

####Algemene bepalingen

####Begripsbepaling

### Artikel  1  

In dit besluit wordt verstaan onder: 

a. wet: de [Wet op de medische keuringen](../../../../../wet/wet/op/de/medische/keuringen/BWBR0008819/README.md);  

b. klacht: een uiting van onvrede door de keurling, de keurend arts of de keuringvrager over de toepassing van de wet en de daarop berustende bepalingen;  

c. klager: degene die de klacht indient;  

d. verweerder: degene tegen wie de klacht is gericht;  

e. commissie: de commissie, bedoeld in artikel 3, en  

f. Onze Minister: Onze Minister van Sociale Zaken en Werkgelegenheid.    

####Toepasselijkheid

### Artikel  2  

Dit besluit is van toepassing op een keuring als bedoeld in [artikel 1, onderdeel a, onder 1° en 2°, van de wet](../../../../../wet/wet/op/de/medische/keuringen/BWBR0008819/README.md).  

### §  2  

####De commissie

####Instelling

### Artikel  3  

1.  Er is een commissie klachtenbehandeling aanstellingskeuringen.   
2.  De commissie bestaat uit drie onafhankelijke leden, waaronder de voorzitter.   

####Benoeming en zittingsduur

### Artikel  4  

1.  Onze Minister benoemt de leden van de commissie.   
2.  Onze Minister benoemt voor ieder lid een plaatsvervangend lid.   
3.  De benoeming van de leden en de plaatsvervangende leden geschiedt voor een periode van maximaal drie jaren. De leden en plaatsvervangend leden zijn eenmaal herbenoembaar.   
4.  De commissie stelt een rooster van aftreden van haar leden en plaatsvervangende leden op.   
5.  In de vacature van een lid of plaatsvervangend lid wordt zo spoedig mogelijk voorzien.   
6.  Hij die optreedt ter vervulling van een tussentijds opengevallen plaats, treedt af op het tijdstip waarop degene in wiens plaats hij komt had moeten aftreden.   

####Taken

### Artikel  5  

1.  De commissie heeft tot taak: 

a. het behandelen van en het geven van een oordeel over klachten;  

b. het desgevraagd informeren van belangstellenden over de mogelijkheid tot indiening van een klacht;  

c. het uitbrengen van een jaarlijks verslag van haar werkzaamheden.     
2.  Het verslag bedoeld in het eerste lid, onderdeel c, wordt in ieder geval gezonden aan Onze Minister en Onze Minister van Volksgezondheid, Welzijn en Sport.   

####Bevoegdheden

### Artikel  6  

1.  De commissie heeft ter uitvoering van haar taak de volgende bevoegdheden: 

a. het inwinnen van informatie en het raadplegen en inzien van stukken, voor zover dit voor de vervulling van haar taak, bedoeld in artikel 5, eerste lid, onder a, redelijkerwijs nodig is;  

b. het uitnodigen en horen van personen die direct bij de ingediende klacht zijn betrokken en getuigen;  

c. het inschakelen van deskundigen.     
2.  Degene bij wie op grond van het eerste lid, onderdeel a, informatie wordt ingewonnen of aan wie om raadpleging en inzage van stukken wordt gevraagd, is verplicht, behoudens verschoning wegens ambts- of beroepsgeheim, de gevraagde informatie of gelegenheid tot raadpleging en inzage te verschaffen.   
3.  De commissie kan aan Onze Minister aanbevelingen doen inzake mogelijkheden voor bewaking en bevordering van de kwaliteit van de keuring op grond van signalen, ontvangen uit door haar behandelde klachten en overige door haar verkregen informatie.   

####Regeling van werkzaamheden

### Artikel  7  

De commissie stelt een regeling van werkzaamheden op, waarin in ieder geval wordt geregeld: 

a. het aantal malen dat de commissie vergadert en de tussenpozen tussen de vergaderingen;  

b. de wijze waarop de agenda voor de vergaderingen wordt opgesteld en de wijze waarop ontvangen klachten ter kennis van de leden worden gebracht;  

c. de werkwijze in geval van twijfel over de onafhankelijkheid en onpartijdigheid van een lid ter zake van een te behandelen klacht, en  

d. de wijze van verslaglegging van de behandeling van een klacht.    

####Geheimhoudingsplicht

### Artikel  8  

De leden, plaatsvervangende leden en de medewerkers van de commissie hebben een geheimhoudingsplicht van hetgeen hen uit hoofde van hun functie dan wel betrokkenheid bij de behandeling van klachten bekend is geworden.  

### §  3  

####Het indienen van klachten

### Artikel  9  

1.  Een klacht kan worden ingediend tot uiterlijk zes maanden nadat de gedraging of het feit waartegen de klacht zich richt heeft plaatsgevonden.   
2.  Een klacht wordt schriftelijk ingediend, is voldoende omschreven en gedagtekend alsmede voorzien van naam, adres en handtekening van de klager en zo mogelijk van naam en adres van de verweerder.   
3.  De indiener van de klacht kan zich bij de indiening van de klacht door een derde laten bijstaan of vertegenwoordigen.   
4.  De commissie bevestigt binnen een week de ontvangst van de klacht schriftelijk onder vermelding van de wijze waarop en de termijn waarbinnen de klacht zal worden behandeld.   

### Artikel  10  

Indien klager hetzij voorafgaand aan de indiening van een klacht bij de commissie, hetzij tijdens een bij de commissie lopende procedure, elders een procedure is gestart over het onderwerp van de klacht, dan informeert hij de commissie hierover. De commissie beoordeelt in hoeverre dit gevolgen moet hebben voor de verdere behandeling van een bij haar aanhangige klacht.  

### §  4  

####Het behandelen van klachten

### Artikel  11  

1.  Alvorens een klacht in behandeling te nemen, gaat de commissie in overleg met de klager na in hoeverre er mogelijkheden zijn voor een behandeling van de klacht door de verweerder. Indien dit tot de reële mogelijkheden behoort geeft de commissie de klager in overweging hiervan gebruik te maken. Mocht de klager hiertoe besluiten dan neemt de commissie de klacht niet in behandeling.   
2.  Indien een klacht door de commissie in behandeling wordt genomen en die klacht naar het oordeel van de commissie onvoldoende informatie bevat, stelt zij de klager in de gelegenheid aanvullende informatie te verstrekken, binnen een door de commissie te bepalen termijn.   

### Artikel  12  

De commissie doet binnen een week na de ontvangst van de klacht dan wel, bij toepassing van artikel 11, binnen een week na ontvangst van de aanvullende informatie, mededeling van de inhoud van de klacht aan de verweerder, met het verzoek daarop binnen twee weken schriftelijk te reageren. De commissie kan zo nodig deze laatste termijn verlengen.  

### Artikel  13  

1.  De klager en de verweerder kunnen zich bij de behandeling van de klacht door een derde laten bijstaan of vertegenwoordigen.   
2.  De klager en de verweerder kunnen de commissie verzoeken andere personen die direct bij de ingediende klacht zijn betrokken, getuigen en deskundigen te horen. Als de klager of de verweerder van deze bevoegdheid gebruik wenst te maken, dient hij ten minste twee weken voor de zitting de namen van de getuigen en deskundigen aan de commissie op te geven. De commissie beslist binnen een week op het verzoek daartoe en informeert de wederpartij terzake.   

### Artikel  14  

1.  De klager, de verweerder en eventuele andere betrokkenen, getuigen en deskundigen worden in een besloten zitting in de gelegenheid gesteld hun visie tijdens een mondelinge behandeling aan de commissie duidelijk te maken. Op verzoek van de klager of de verweerder kan de commissie beslissen tot het horen in gescheiden besloten zittingen.   
2.  Het eerste lid, eerste volzin, is niet van toepassing in gevallen waarin de klacht naar de mening van de voorzitter kennelijk niet-ontvankelijk dan wel kennelijk ongegrond is. Deze beslissing van de voorzitter wordt met redenen omkleed ter kennis gebracht van de klager en de verweerder.   

### §  5  

####Het oordeel van de commissie

### Artikel  15  

1.  Binnen zes weken na de mondelinge behandeling van de klacht geeft de commissie een schriftelijk en met redenen omkleed oordeel over de gegrondheid van de klacht. Bij afwijking van deze termijn doet de commissie met redenen omkleed mededeling aan de klager en de verweerder, onder vermelding van een andere, redelijke termijn waarbinnen de commissie haar oordeel uit zal brengen.   
2.  De commissie kan haar oordeel vergezeld doen gaan van een aanbeveling.   
3.  Het oordeel van de commissie wordt gezonden aan de klager en aan de verweerder.   
4.  De commissie kan het oordeel in geanonimiseerde vorm ter publicatie aanbieden aan daarvoor in aanmerking komende tijdschriften.   

### §  6  

####Kosten

### Artikel  16  

1.  De kosten voor het raadplegen van deskundigen als bedoeld in de artikelen 6, eerste lid onder c, en 13, tweede lid, komen voor rekening van de commissie. De commissie stelt terzake een nadere regeling op.   
2.  Getuigen en andere betrokkenen, als bedoeld in de artikelen 6, eerste lid, onderdeel b, en 13, tweede lid, ontvangen een reiskostenvergoeding van de commissie.   
3.  De commissie stelt jaarlijks een begroting op en legt deze ter goedkeuring voor aan Onze Minister.   

### §  7  

####Ondersteuning commissie

### Artikel  17  

Onze Minister voegt aan de commissie voldoende, adequate secretariële ondersteuning toe.  

### §  8  

####Slotbepalingen

####Archief

### Artikel  18  

Het beheer van de bescheiden betreffende werkzaamheden van de commissie geschiedt met inachtneming van de [Archiefwet 1995](../../../../../wet/archiefwet/1995/BWBR0007376/README.md).  

####Inwerkingtreding

### Artikel  19  

Dit besluit treedt in werking op een bij koninklijk besluit te bepalen tijdstip.  

####Citeertitel

### Artikel  20  

Dit besluit wordt aangehaald als: Besluit klachtenbehandeling aanstellingskeuringen.  

Lasten en bevelen dat dit besluit met de daarbij behorende nota van de toelichting in het Staatsblad zal worden geplaatst.   

's-Gravenhage 
23 november 2001  
Beatrix  

De Staatssecretaris van Sociale Zaken en Werkgelegenheid, 
J. F. Hoogervorst   

De Minister van Volksgezondheid, Welzijn en Sport, 
E. Borst-Eilers   

de dertiende december 2001 

De Minister van Justitie, 
A. H. Korthals    
