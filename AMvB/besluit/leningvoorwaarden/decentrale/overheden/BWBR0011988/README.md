<meta http-equiv='Content-Type' content='text/html; charset=utf-8' />

##Besluit van 14 december 2000, houdende regels inzake het aangaan, verstrekken en garanderen van geldleningen door openbare lichamen (Besluit leningvoorwaarden decentrale overheden)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Financiën van 19 oktober 2000, nr. BGW2000/1839M, gedaan mede namens Onze Minister van Binnenlandse Zaken en Koninkrijksrelaties en de Staatssecretaris van Verkeer en Waterstaat;

Gelet op [artikel 2, derde lid, van de Wet financiering decentrale overheden](../../../../../../wet/wet/financiering/decentrale/overheden/BWBR0011987/README.md);

De Raad van State gehoord (advies van 17 november 2000, W06.00.0494/IV);

Gezien het nader rapport van Onze Minister van Financiën, uitgebracht mede namens Onze Minister van Binnenlandse Zaken en Koninkrijksrelaties en de Staatssecretaris van Verkeer en Waterstaat van 13 december 2000, nr. FM2000/0251-M;
Hebben goedgevonden en verstaan:    

### Artikel  1  

Geldleningen kunnen door openbare lichamen slechts worden aangegaan of verstrekt en de nakoming van uit geldleningen voortvloeiende verplichtingen ten aanzien van de betaling van rente en aflossing kan door openbare lichamen slechts worden gegarandeerd, indien de wederzijdse betalingsverplichtingen zijn uitgedrukt in euro of in één van de nationale munteenheden van de lidstaten van de Europese Unie die deelnemen aan de Economische en Monetaire Unie.  

### Artikel  2  

Geldleningen kunnen door openbare lichamen slechts worden aangegaan of verstrekt en de nakoming van uit geldleningen voortvloeiende verplichtingen ten aanzien van de betaling van rente en aflossing kunnen door openbare lichamen slechts worden gegarandeerd, indien de hoofdsom niet onderhevig is aan enige vorm van indexatie.  

### Artikel  3  

Dit besluit is niet van toepassing op: 

a. geldleningen met een gemiddelde looptijd korter dan 10 jaar die zijn aangegaan voor de inwerkingtreding van dit besluit en waarvan de hoofdsom onderhevig is aan enige vorm van indexatie;  

b. de voor de inwerkingtreding van dit besluit gegarandeerde nakoming van verplichtingen ten aanzien van de betaling van rente en aflossing voortvloeiend uit geldleningen, met een gemiddelde looptijd korter dan 10 jaar en waarvan de hoofdsom onderhevig is aan enige vorm van indexatie;  

c. geldleningen die zijn verstrekt voor de inwerkingtreding van dit besluit.    

### Artikel  4  

Dit besluit treedt in werking met ingang van het tijdstip waarop de [Wet financiering decentrale overheden](../../../../../../wet/wet/financiering/decentrale/overheden/BWBR0011987/README.md) in werking treedt.  

### Artikel  5  

Dit besluit wordt aangehaald als: Besluit leningvoorwaarden decentrale overheden.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
14 december 2000  
Beatrix  

De Minister van Financiën, 
G. Zalm   

De Minister van Binnenlandse Zaken en Koninkrijksrelaties, 
K. G. de Vries   

De Staatssecretaris van Verkeer en Waterstaat, 
J. M. de Vries   

de *eenentwintigste* december 2000 

De Minister van Justitie, 
A. H. Korthals    
