<meta http-equiv='Content-Type' content='text/html; charset=utf-8' />

##Besluit van 18 november 2010 tot het stellen van nadere regels betreffende het vinden van passende arbeid voor gewezen politieke ambtsdragers en het opleggen van sancties aan gewezen politieke ambtsdragers (Besluit sollicitatieplicht Appa voor gewezen politieke ambtsdragers)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Binnenlandse Zaken en Koninkrijksrelaties van 15 september 2010, nr. 2010-0000419238;

Gelet op de [artikelen 7a, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [7b, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [7c, tweede lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52b, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52c, tweede lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [132a, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [132b, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), en [132c, tweede lid, van de Algemene pensioenwet politieke ambtsdragers](../../../../../../../../../wet/algemene/pensioenwet/politieke/ambtsdragers/BWBR0002691/README.md);

De Afdeling advisering van de Raad van State gehoord (advies van 13 oktober 2010, nr. W04.10.0442/I);

Gezien het nader rapport van Onze Minister van Binnenlandse Zaken en Koninkrijksrelaties van 25 oktober 2010, nr. 2010-0000685028;
Hebben goedgevonden en verstaan:     
### Hoofdstuk  1  

####Algemene bepalingen

### Artikel  1.1  

In dit besluit wordt verstaan onder: 

– *belanghebbende:* belanghebbende als bedoeld in [artikel 7a, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 132a, eerste lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md);  

– *inhouding:* inhouding als bedoeld in [artikel 7c, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52c, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 132c, eerste lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md);  

– *re-integratiebedrijf:* een natuurlijke persoon of rechtspersoon die in het kader van de uitoefening van beroep of bedrijf de inschakeling van personen in de arbeid bevordert;  

– *passende arbeid:* passende arbeid als bedoeld in [artikel 7a, derde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, derde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [132a, derde lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md);  

– *plan:* plan voor het gericht zoeken naar en verwerven van passende arbeid als bedoeld in [artikel 7a, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, vierde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 132a, vierde lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md);  

– *planmatige begeleiding en ondersteuning:* planmatige begeleiding en ondersteuning bij het gericht zoeken naar en verwerven van passende arbeid als bedoeld in [artikel 7b, tweede lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52b, tweede lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 132b, tweede lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md);  

– *sollicitatieactiviteit:* activiteit gericht op het zoeken dan wel verwerven van passende arbeid;  

– *uitkering:* uitkering als bedoeld in de [hoofdstukken 3](../../../../../../../../../wet/algemene/pensioenwet/politieke/ambtsdragers/BWBR0002691/README.md), [10](../../../../../../../../../wet/algemene/pensioenwet/politieke/ambtsdragers/BWBR0002691/README.md) of [21 van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md);  

– *verantwoordelijk bestuursorgaan:* bestuursorgaan als bedoeld in [artikel 121, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 162, eerste lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md);  

– *wet:*[Algemene pensioenwet politieke ambtsdragers](../../../../../../../../../wet/algemene/pensioenwet/politieke/ambtsdragers/BWBR0002691/README.md).    

### Hoofdstuk  2  

####Regels betreffende activiteiten om passende arbeid te vinden

### Artikel  2.1  

Het verantwoordelijk bestuursorgaan wijst ten behoeve van het opstellen van het plan een re-integratiebedrijf aan.  

### Artikel  2.2  

Het plan bevat de volgende onderdelen: 

a. de naam en adresgegevens van de belanghebbende;  

b. de wijze waarop de belanghebbende bij het verkrijgen van passende arbeid zal worden begeleid;  

c. de sollicitatieactiviteiten die de belanghebbende zal verrichten;  

d. de opleidingen en cursussen die de belanghebbende eventueel zal volgen;  

e. de overige activiteiten die kunnen bijdragen aan het verkrijgen van passende arbeid;  

f. het tijdpad waarbinnen de in het plan opgenomen activiteiten plaatsvinden;  

g. het advies of verplichte planmatige begeleiding en ondersteuning voor belanghebbende is aangewezen;  

h. de wijze waarop en de frequentie waarmee de contacten tussen het re-integratiebedrijf en de belanghebbende zullen plaatsvinden.    

### Artikel  2.3  

1.  Het re-integratiebedrijf stuurt het plan binnen drie weken na afloop van de in de [artikelen 7a, zesde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, zesde lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), en [132a, zesde lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md) genoemde periode naar het verantwoordelijk bestuursorgaan.   
2.  Het plan wordt vastgesteld door het verantwoordelijk bestuursorgaan.   
3.  Het re-integratiebedrijf informeert terstond het verantwoordelijk bestuursorgaan, indien de belanghebbende de uit de [artikelen 7a, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), en [132a, eerste lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md) voortvloeiende verplichtingen niet nakomt.   

### Artikel  2.4  

1.  Het plan wordt elke drie maanden door de belanghebbende en het re-integratiebedrijf geëvalueerd.   
2.  Indien de evaluatie aanleiding geeft tot wijziging van het plan, stuurt het re-integratiebedrijf het bijgestelde plan aan het bestuursorgaan. Artikel 2.3, tweede lid, is van overeenkomstige toepassing.   

### Artikel  2.5  

1.  De belanghebbende voert gemiddeld een keer per week een sollicitatieactiviteit uit, tenzij in het plan anders is bepaald.   
2.  Bij het vaststellen van de mate waarin sollicitatieactiviteiten dienen te worden ondernomen, wordt rekening gehouden met de regionale arbeidsmarktsituatie en het aantal beschikbare vacatures, de mogelijkheden van de belanghebbende en eventueel aanwezige medische beperkingen en het begrip passende arbeid.   

### Artikel  2.6  

1.  De belanghebbende kan per kalenderjaar gedurende twintig dagen vakantie genieten waarin geen sollicitatieactiviteiten hoeven worden uitgevoerd. Onder dagen wordt verstaan: maandag tot en met vrijdag dan wel dinsdag tot en met zaterdag.   
2.  Op het aantal dagen, bedoeld in het eerste lid, wordt in mindering gebracht vijf maal het aantal hele weken voor de eerste dag waarop de sollicitatieactiviteiten volgens het plan een aanvang nemen in het desbetreffende kalenderjaar, gedeeld door 13.   
3.  Het aantal dagen, berekend volgens het tweede lid, wordt rekenkundig op hele dagen afgerond.   

### Artikel  2.7  

Op het re-integratiebedrijf zijn de krachtens [artikel 4.2 van het Besluit SUWI](../../../../../../../../../AMvB/besluit/suwi/BWBR0013267/README.md) gestelde voorwaarden van overeenkomstige toepassing.  

### Artikel  2.8  

1.  De kosten die de belanghebbende maakt voor de activiteiten, bedoeld in artikel 2.2., onderdelen d en e, worden door het verantwoordelijk bestuursorgaan vergoed, overeenkomstig de in het vastgestelde plan opgenomen begroting, of, bij gebreke hiervan, overeenkomstig het besluit op de aanvraag.   
2.  Indien in het plan voor de activiteiten, bedoeld in het eerste lid, geen begroting is opgenomen, dient de belanghebbende bij het verantwoordelijk bestuursorgaan een aanvraag in voor een tegemoetkoming in de kosten van die activiteiten, voorafgaand aan de aanvang van die activiteiten. Vergoeding vindt uitsluitend plaats na overlegging van facturen en bewijzen van betaling tot ten hoogste het bedrag waarop op grond van het vastgestelde plan of het besluit op de aanvraag aanspraak bestaat.   
3.  Het verantwoordelijk bestuursorgaan kan bij de vaststelling van het plan of het besluit op de aanvraag de voor een activiteit te vergoeden kosten lager vaststellen dan in het plan of de aanvraag is begroot, indien de begrote kosten niet noodzakelijk zijn voor het verrichten van de activiteit of als de kosten voor een activiteit hoger zijn begroot dan voor de uitvoering noodzakelijk is.   

### Hoofdstuk  3  

####Planmatige begeleiding en ondersteuning

### Artikel  3.1  

1.  De belanghebbende dient bij het verantwoordelijk bestuursorgaan een aanvraag in voor een tegemoetkoming in de kosten van vrijwillige planmatige begeleiding en ondersteuning, voordat met de planmatige begeleiding en ondersteuning een aanvang is gemaakt. Vergoeding vindt uitsluitend plaats na overlegging van facturen en bewijzen van betaling tot ten hoogste het bedrag waarop op grond van de wet aanspraak bestaat. Kosten die niet noodzakelijk zijn voor planmatige begeleiding en ondersteuning, of die niet in redelijke verhouding staan tot geleverde prestaties, worden niet vergoed.   
2.  Indien de planmatige begeleiding en ondersteuning als verplichting is opgelegd, vergoedt het verantwoordelijk bestuursorgaan de kosten voor de planmatige begeleiding en ondersteuning rechtstreeks aan de door de belanghebbende aangewezen organisatie die de planmatige begeleiding en ondersteuning uitvoert. Het verantwoordelijk bestuursorgaan sluit daartoe een schriftelijke overeenkomst met de organisatie.   
3.  Een tegemoetkoming voor planmatige begeleiding en ondersteuning als bedoeld in het eerste lid wordt slechts verleend, indien de planmatige begeleiding en ondersteuning wordt uitgevoerd door een organisatie die voldoet aan de eisen, gesteld in artikel 3.2.   
4.  Het verantwoordelijk bestuursorgaan verstrekt de organisatie die de planmatige begeleiding en ondersteuning uitvoert de noodzakelijke gegevens.   
5.  De aanspraak op de tegemoetkoming, bedoeld in het eerste lid, vervalt zodra de belanghebbende ophoudt mee te werken aan de planmatige begeleiding en ondersteuning of op andere wijze de oorzaak is dat de planmatige begeleiding en ondersteuning niet of niet langer bijdraagt aan het vinden van passend werk.   

### Artikel  3.2  

Een organisatie die planmatige begeleiding en ondersteuning uitvoert, voldoet aan de volgende eisen: 

a. de organisatie is ten minste drie jaar in de Europese Unie gevestigd;  

b. de organisatie heeft ten minste twee consultants in volledige betrekking in dienst die ieder ten minste drie jaar ervaring hebben in planmatige begeleiding en ondersteuning;  

c. de planmatige begeleiding en ondersteuning bestaat in ieder geval uit gemiddeld twee uur per maand persoonlijke en individuele begeleiding;  

d. de organisatie heeft noch rechtstreeks, noch indirect, op enigerlei wijze financiële verbindingen met of geeft financiële bijdragen aan personen, organisaties, bedrijven of daarmee gelieerde natuurlijke of rechtspersonen die direct of indirect invloed hebben op het gunnen van de opdracht tot planmatige begeleiding en ondersteuning.    

### Hoofdstuk  4  

####Inhouding van de uitkering

### Artikel  4.1  

Het verantwoordelijk bestuursorgaan legt een inhouding op, indien het constateert dat: 

a. de belanghebbende weigert te voldoen aan een oproep van of namens het verantwoordelijk bestuursorgaan om de benodigde inlichtingen en informatie te verstrekken voor een goede uitvoering van dit besluit;  

b. de belanghebbende de verplichtingen, bedoeld in [artikel 7a, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 132a, eerste lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md) niet nakomt;  

c. de belanghebbende de verplichtingen, bedoeld in [artikel 7a, tweede lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52a, tweede lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 132a, tweede lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md) niet nakomt;  

d. de belanghebbende weigert mee te werken aan het opstellen van een plan;  

e. de belanghebbende de in het plan opgenomen verplichtingen niet nakomt;  

f. de belanghebbende weigert mee te werken aan een verplicht opgelegde planmatige begeleiding en ondersteuning.    

### Artikel  4.2  

1.  De hoogte en duur van de inhouding op grond van de [artikelen 7c, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), [52c, eerste lid](../../../../../../../../../wet/algemene/pensioenwet/politieke/ambtsdragers/BWBR0002691/README.md), of [artikel 132c, eerste lid, van de wet](../../../../../../../../../wet/algemene/pensioenwet/politieke/ambtsdragers/BWBR0002691/README.md) bedragen: 

a. 5% van het uitkeringsbedrag gedurende ten minste een maand indien sprake is van een gedraging of nalaten als bedoeld in artikel 4.1, onderdeel a, waarbij het bestuursorgaan de mogelijkheid heeft af te wijken tot ten minste 2% en ten hoogste 20% van het uitkeringsbedrag;  

b. 25% van het uitkeringsbedrag gedurende ten minste vier maanden indien sprake is van een gedraging of nalaten als bedoeld in artikel 4.1, onderdelen b tot en met f, waarbij het bestuursorgaan de mogelijkheid heeft af te wijken tot ten minste 15% en ten hoogste 100% van het uitkeringsbedrag.     
2.  De hoogte van de inhouding bedraagt ten minste € 25.   
3.  Inhoudingen kunnen gelijktijdig opgelegd worden, met dien verstande dat nooit meer dan 100% van de uitkering wordt ingehouden.   

### Artikel  4.3  

Een inhouding wordt opgelegd met ingang van de eerste dag dat een verplichting als bedoeld in dit besluit niet of niet behoorlijk is nagekomen.  

### Artikel  4.4  

Indien het verantwoordelijk bestuursorgaan de belanghebbende een inhouding oplegt binnen twee jaar na de bekendmaking van een inhouding wegens dezelfde grond, worden de percentages alsmede het minimumbedrag, genoemd in artikel 4.2, tweede lid, met 50% verhoogd.  

### Hoofdstuk  5  

####Slotbepalingen

### Artikel  5.1  

Dit besluit treedt in werking met ingang van de dag na de datum van uitgifte van het Staatsblad waarin het wordt geplaatst.  

### Artikel  5.2  

Dit besluit wordt aangehaald als: Besluit sollicitatieplicht Appa voor gewezen politieke ambtsdragers.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
18 november 2010  
Beatrix  

De Minister van Binnenlandse Zaken en Koninkrijksrelaties, 
J. P. H. Donner   

de *dertigste* november 2010 

De Minister van Veiligheid en Justitie, 
I. W. Opstelten    
