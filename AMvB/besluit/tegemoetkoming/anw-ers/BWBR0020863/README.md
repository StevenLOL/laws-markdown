<meta http-equiv='Content-Type' content='text/html; charset=utf-8' />

##Besluit van 18 december 2006 tot vaststelling van een algemene maatregel van bestuur betreffende de verlening van een tegemoetkoming aan personen die een uitkering ontvangen op grond van de Algemene nabestaandenwet, de vaststelling van de hoogte van de AOW-tegemoetkoming en enige andere wijzigingen (Besluit tegemoetkoming Anw-ers en vaststelling AOW- en Anw-tegemoetkoming 2007)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Sociale Zaken en Werkgelegenheid van 2 november 2006, nr. SV/V&G/06/89123;

Gelet op [artikel 29a, zevende lid, van de Algemene nabestaandenwet](../../../../../wet/algemene/nabestaandenwet/BWBR0007795/README.md) en [artikel 7, eerste lid, van de Remigratiewet](../../../../../wet/remigratiewet/BWBR0010424/README.md) en [artikel 33b, vierde lid, van de Algemene Ouderdomswet](../../../../../wet/algemene/ouderdomswet/BWBR0002221/README.md);

De Raad van State gehoord (advies van 9 november 2006, nr. W12.06.0473/IV);

Gezien het nader rapport van de Staatssecretaris van Sociale Zaken en Werkgelegenheid van 12 december 2006, nr. SV/V&G/06/99716;
Hebben goedgevonden en verstaan:    

### Artikel  1  

####Begripsomschrijving

Voor de toepassing van dit besluit wordt verstaan onder tegemoetkoming: de tegemoetkoming, bedoeld in [artikel 29a van de Algemene nabestaandenwet](../../../../../wet/algemene/nabestaandenwet/BWBR0007795/README.md).  

### Artikel  2  

####Hoogte tegemoetkoming

1.  De tegemoetkoming bedraagt € 15,61 per maand.   
2.  Dit bedrag wordt jaarlijks aangepast overeenkomstig de tabelcorrectiefactor, bedoeld in [artikel 10.2 van de Wet inkomstenbelasting 2001](../../../../../wet/wet/inkomstenbelasting/2001/BWBR0011353/README.md).   
3.  Van het aangepaste bedrag en de dag waarop deze aanpassing plaatsvindt, wordt door Onze Minister van Sociale Zaken en Werkgelegenheid mededeling gedaan in de Staatscourant.   
4.  Voor de aanpassing van het bedrag, genoemd in het eerste lid, worden het tweede en derde lid voor de kalenderjaren 2010 en 2011 niet toegepast.   
5.  Het vierde lid en dit lid vervallen met ingang van 1 januari 2012.   

### Artikel  3  

####Betaling tegemoetkoming

De betaling van de tegemoetkoming geschiedt maandelijks tezamen met de betaling van de nabestaandenuitkering, de halfwezenuitkering en de wezenuitkering.  

### Artikel  4  

####Wijziging van het [Besluit voorzieningen Remigratiewet](../../../../../AMvB/besluit/voorzieningen/remigratiewet/BWBR0010773/README.md)

Wijzigt het Besluit voorzieningen Remigratiewet.   

### Artikel  5  

####Wijziging van het [Besluit tegemoetkoming AOW-ers](../../../../../AMvB/besluit/tegemoetkoming/aow-ers/BWBR0019386/README.md)

Wijzigt het Besluit tegemoetkoming AOW-ers.   

### Artikel  6  

####Overgangsbepaling

De artikelen 2, eerste lid, en 5, onderdeel 1, vinden eerst toepassing nadat artikel 2, tweede lid, en [artikel 2, tweede lid, van het Besluit tegemoetkoming AOW-ers](../../../../../AMvB/besluit/tegemoetkoming/aow-ers/BWBR0019386/README.md) bij het begin van het kalenderjaar 2007 zijn toegepast.  

### Artikel  7  

####Inwerkingtreding

1.  Indien het bij koninklijke boodschap van 21 augustus 2006 ingediende voorstel van wet houdende wijziging van de Algemene nabestaandenwet en enige andere wetten in verband met de verlening van een tegemoetkoming aan personen die een uitkering ontvangen op grond van de [Algemene nabestaandenwet](../../../../../wet/algemene/nabestaandenwet/BWBR0007795/README.md) nadat het tot wet is verheven, in werking treedt, treedt dit besluit, met uitzondering van artikel 5, in werking op hetzelfde tijdstip; indien het Staatsblad waarin die wet wordt geplaatst, wordt uitgegeven na 31 december 2006, treedt het in werking met ingang van de dag na de datum van uitgifte van het Staatsblad waarin het wordt geplaatst, en werkt het terug tot en met 1 januari 2007.   
2.  Artikel 5 treedt in werking met ingang van 1 januari 2007.   

### Artikel  8  

####Citeertitel

Dit besluit wordt aangehaald als: Besluit tegemoetkoming Anw-ers.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
18 december 2006  
Beatrix  

De Staatssecretaris van Sociale Zaken en Werkgelegenheid , 
H. A. L. van Hoof   

de *achtentwintigste* december 2006 

De Minister van Justitie , 
E. M. H. Hirsch Ballin    
