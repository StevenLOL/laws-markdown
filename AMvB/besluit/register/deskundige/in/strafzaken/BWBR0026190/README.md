<meta http-equiv='Content-Type' content='text/html; charset=utf-8' />

##Besluit van 18 juli 2009, houdende instelling van het Nederlands register gerechtelijk deskundigen en kwaliteitseisen aan deskundigen in strafzaken (Besluit register deskundige in strafzaken)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Justitie van 28 november 2008, nr. 5576404/08/6;

Gelet op de [artikelen 51i, vierde lid](../../../../../../../wet/wet/van/15/januari/1921/BWBR0001903/README.md) en [51k, eerste lid, van het Wetboek van Strafvordering](../../../../../../../wet/wet/van/15/januari/1921/BWBR0001903/README.md);

De Raad van State gehoord (advies van 26 januari 2009, nr. W03.08.0519/II);

Gezien het nader rapport van Onze Minister van Justitie mede namens Onze Minister van Binnenlandse Zaken en Koninkrijksrelaties van 10 juli 2009, nr. 5606193/09/6;
Hebben goedgevonden en verstaan:    

### Artikel  1  

In dit besluit wordt verstaan onder: 

a.  *Onze Minister:* Onze Minister van Justitie;  

b.  *register:* het landelijk openbaar register, bedoeld in [artikel 51k van het Wetboek van Strafvordering](../../../../../../../wet/wet/van/15/januari/1921/BWBR0001903/README.md), met als volledige benaming het Nederlands register gerechtelijk deskundigen;  

c.  *geregistreerde deskundige:* degene die als deskundige in het register is ingeschreven;  

d.  *het College:* het College, bedoeld in artikel 3;  

e.  *de secretaris:* de secretaris van het College, bedoeld in artikel 10;  

f.  *het bureau:* het bureau ter ondersteuning van het College, bedoeld in artikel 11;  

g.  *aanvrager:* degene die bij het College een aanvraag tot registratie heeft ingediend.   

### Artikel  2  

Het register heeft ten doel de gebruikmaking van deskundigen in strafzaken, die naar het oordeel van het College gerechtelijk deskundigen voldoen aan de in artikel 12, tweede lid, genoemde kwaliteitseisen, te bevorderen door de gegevens van deze deskundigen, voor zover zij relevant zijn voor potentiële opdrachtgevers, bijeen te brengen en openbaar te maken. 

### Artikel  3  

1.  Er is een College gerechtelijk deskundigen.   
2.  Het College is gevestigd te Utrecht.  

### Artikel  4  

Het College heeft tot taak: 

a. het overeenkomstig het bepaalde in de artikelen 12 tot en met 14 en 17 tot en met 19 beslissen op een aanvraag tot inschrijving of tot herinschrijving en overeenkomstig het bepaalde in artikel 18 over de eventuele doorhaling uit het register, het doen inrichten en onderhouden van het register waarin die beslissingen worden verwerkt alsmede het geven van aanwijzingen daaromtrent aan het bureau;  

b. te bevorderen dat per deskundigheidsgebied specifieke eisen worden opgesteld ter nadere uitwerking van de in artikel 12, tweede lid, bedoelde eisen;  

c. het vaststellen van een gedragscode die de gedragsregels bevat waaraan de geregistreerde deskundige zich dient te houden;  

d. het in overleg met de secretaris vaststellen van de door het bureau ter ondersteuning van de werkzaamheden van het College te verrichten activiteiten.   

### Artikel  5  

1.  De leden van het College worden benoemd op grond van de deskundigheid die nodig is voor een goede vervulling van de in artikel 4 genoemde taken alsmede op grond van hun brede maatschappelijke kennis en ervaring.   
2.  Het College bestaat uit een door Onze Minister te bepalen oneven aantal leden, waarvan in elk geval deel uitmaken: 

a. één met rechtspraak belast lid van de rechterlijke macht, tevens voorzitter;  

b. één lid van het openbaar ministerie;  

c. één advocaat;  

d. één politiefunctionaris en  

e. drie gerechtelijke deskundigen.    

### Artikel  6  

1.  Het College verricht zijn taken op onpartijdige en onafhankelijke wijze.   
2.  Elk van de leden die een aanvraag behandelt, kan zich verschonen indien zich naar zijn oordeel feiten of omstandigheden voordoen die onverenigbaar zijn met zijn onpartijdigheid of onafhankelijkheid.   
3.  Indien het bepaalde in het tweede lid toepassing heeft gevonden, beslist het College in een samenstelling waarvan het lid dat zich heeft verschoond, geen deel uitmaakt.  

### Artikel  7  

1.  Het College bepaalt zijn eigen werkwijze.   
2.  Het College stelt maatstaven op aan de hand waarvan per deskundigheidsgebied wordt beoordeeld of een aanvraag voldoet aan de in artikel 14, eerste en tweede lid, bedoelde eisen, en maakt deze openbaar.   
3.  Het College benoemt een toetsingscommissie, en kan ook uit zijn midden commissies samenstellen en belasten met de uitoefening van bepaalde taken.   
4.  Het College alsmede de door het College ingestelde commissies kunnen zich door personen die niet tot het College behoren doen bijstaan, voor zover dat voor de vervulling van hun taken nodig is. Deze personen kunnen van die commissies deel uitmaken.  

### Artikel  8  

1.  Onze Minister benoemt, behalve bij gelegenheid van de instelling van het College, op voordracht van het College de voorzitter en de leden, bedoeld in artikel 5, tweede lid, onderdeel a tot en met d.   
2.  Onze Minister benoemt op voordracht van het College tevens zoveel plaatsvervangende leden van de in artikel 5, tweede lid, onderscheiden leden worden benoemd als nodig is.   
3.  De benoeming van de leden en plaatsvervangende leden van het College geschiedt voor de tijd van vier jaar, behoudens de mogelijkheid van eerder ontslag. Zij kunnen eenmaal voor gelijke termijn worden herbenoemd. Het lidmaatschap eindigt bij het bereiken van de leeftijd van zeventig jaar.   
4.  Onze Minister stelt de vergoeding van reis- en verblijfkosten vast aan degenen die op verzoek van het College op grond van artikel 7, vierde lid, bijstand verlenen, voor zover zij niet in dienst zijn van het Rijk.  

### Artikel  9  

1.  Het College stelt een bestuursreglement vast. Dit bevat in ieder geval regels over werkwijzen en procedures met het oog op een goede en zorgvuldige uitoefening van de taken van het College, de voorzitter, de secretaris en het bureau.   
2.  Het College stelt jaarlijks voor 1 april een jaarplan op dat aan Onze Minister wordt toegezonden.  

### Artikel  10  

1.  Het College heeft een secretaris en een bureau, waarvan de ambtenaren door Onze Minister op voordracht van de voorzitter worden benoemd, geschorst en ontslagen. De secretaris is geen lid van het College.   
2.  De voorzitter geeft leiding aan de werkzaamheden van de secretaris en het bureau.  

### Artikel  11  

1.  Er is een bureau ter ondersteuning van het College. Onze Minister draagt, na overleg met het College, zorg voor de nodige voorzieningen ten behoeve van de werkzaamheden van het bureau en het College. Onze Minister kan een instelling aanwijzen voor het beheer van het bureau. Op voordracht van het College kan Onze Minister een andere organisatie aanwijzen als bewerker voor het register.   
2.  Het bureau heeft tot taak: 

a. het ondersteunen van het College bij zijn werkzaamheden;  

b. het voorbereiden en verrichten van de door het College overeenkomstig het bepaalde in artikel 4 vastgestelde activiteiten;  

c. het overeenkomstig de aanwijzingen van het College onderhouden van het register en verwerken van de beslissingen van het College inzake inschrijving, doorhaling en herinschrijving in het register alsmede het overeenkomstig het bepaalde in artikel 18, vierde lid, vernietigen van de door het College en het bureau verwerkte persoonsgegevens;  

d. het desgewenst verstrekken van de in het register opgenomen gegevens en het fungeren als vraagbaak voor deskundigen en opdrachtgevers.    

### Artikel  12  

1.  Een aanvraag tot inschrijving komt slechts in aanmerking voor toetsing aan de in het tweede lid bedoelde eisen wanneer de aanvraag betrekking heeft op een welomlijnd deskundigheidsgebied waarvan aannemelijk is dat op basis daarvan zinvolle, objectieve en betrouwbare informatie kan worden verschaft en dat naar het oordeel van het College zodanig ontwikkeld is dat de bevindingen daarbinnen aan de hand van gedeelde normen kunnen worden getoetst en verantwoord.   
2.  Een deskundige wordt op zijn aanvraag slechts als deskundige in strafzaken in het register ingeschreven wanneer hij naar het oordeel van het College: 

a. beschikt over voldoende kennis van en ervaring binnen het deskundigheidsgebied waarop de aanvraag betrekking heeft;  

b. beschikt over voldoende kennis van en ervaring in het desbetreffende rechtsgebied en voldoende bekend is met de positie en de rol van de deskundige daarin;  

c. in staat is de opdrachtgever inzicht te bieden in de vraag of en zo ja, in hoeverre de vraagstelling van de opdrachtgever voldoende helder en onderzoekbaar is om deze vanuit zijn specifieke deskundigheid te kunnen beantwoorden;  

d. in staat is op basis van de vraagstelling volgens de daarvoor geldende maatstaven een onderzoeksplan op te stellen en uit te voeren;  

e. in staat is onderzoeksmaterialen en -gegevens in een forensische context volgens de daarvoor geldende maatstaven te verzamelen, vast te leggen, te interpreteren en te beoordelen;  

f. in staat is om de geldende onderzoeksmethoden in een forensische context volgens de daarvoor geldende maatstaven toe te passen;  

g. in staat is zowel schriftelijk als mondeling over de opdracht en elk ander relevant aspect van zijn deskundigheid gemotiveerd, controleerbaar en in voor de opdrachtgever begrijpelijke bewoordingen te rapporteren;  

h. in staat is een opdracht te voltooien binnen de daarvoor gestelde of afgesproken termijn;  

i. in staat is zijn werkzaamheden als deskundige onafhankelijk, onpartijdig, zorgvuldig, vakbekwaam en integer te verrichten;    

### Artikel  13  

1.  De aanvraag tot inschrijving vindt schriftelijk plaats volgens een door het College vastgesteld model.   
2.  Bij de aanvraag tot inschrijving legt de deskundige in elk geval de volgende stukken over: 

a. een verklaring omtrent het gedrag die niet ouder is dan drie maanden;  

b. 

– de deskundige die minder dan vier jaar in Nederland woonachtig is, en voordien langer dan een jaar in een ander land woonachtig is geweest, legt naast de verklaring omtrent het gedrag zo mogelijk tevens een integriteitverklaring over die is afgegeven door een daartoe bevoegde instantie in het land waarin hij voor zijn komst naar Nederland langer dan een jaar woonachtig was;  

– de deskundige die niet in Nederland woonachtig is, legt in plaats van de verklaring omtrent het gedrag zo mogelijk een integriteitverklaring over die is afgegeven door een daartoe bevoegde instantie in het land waarin hij woonachtig is;  

– indien geen integriteitverklaring kan worden overgelegd of de integriteitverklaring afkomstig is uit een land buiten de Europese Unie en het College niet overtuigd is dat de overgelegde integriteitverklaring voldoende waarborg biedt inzake de integriteit, kan het College inschrijving weigeren of een verklaring verlangen waarin de deskundige instemt met openbaarmaking van het gegeven dat de integriteit niet objectief kon worden vastgesteld;    

c. bewijsstukken van de kwalificaties voor zover relevant voor de inschrijving;  

d. een verklaring inhoudende dat de aanvraag tot inschrijving naar waarheid is opgesteld;  

e. een verklaring inhoudende dat de aanvrager instemt met openbaarmaking van zijn gegevens overeenkomstig het bepaalde in artikel 16;  

f. een ondertekende verklaring, inhoudende dat hij kennis heeft genomen van de door het College vastgestelde gedragscode en zich gedurende de registratie aan de daarin opgenomen gedragsregels zal houden.     
3.  De aanvraag tot inschrijving, bedoeld in het eerste lid, bevat in elk geval de volgende gegevens: 

a. naam en adres van de aanvrager en een vermelding van de wijze waarop hij zijn bereikbaarheid in het register opgenomen wenst;  

b. het deskundigheidsgebied waarop het verzoek tot inschrijving betrekking heeft, en de eventuele specifieke bekwaamheden binnen dat deskundigheidsgebied, waarvan hij vermelding in het register wenst;  

c. namen en functies van door het College te raadplegen referenten, alsmede een vermelding van de wijze waarop zij te bereiken zijn;  

d. een beschrijving van de kwalificaties voor zover relevant voor de beoordeling van het verzoek;  

e. vindplaats van voor de beoordeling van het verzoek relevante publicaties;  

f. een vermelding van zaken waarin de aanvrager eerder als deskundige optrad.    

### Artikel  14  

1.  De aanvraag wordt niet in behandeling genomen indien de aanvrager ook na aanmaning heeft verzuimd de in artikel 13 genoemde gegevens en bescheiden over te leggen   
2.  De aanvraag tot inschrijving wordt afgewezen indien: 

a. de aanvrager naar het oordeel van het College niet voldoet aan de in artikel 12, tweede lid, genoemde kwaliteitseisen, behoudens wanneer toepassing wordt gegeven aan het bepaalde in artikel 19;  

b. de aanvrager de aanvraag niet naar waarheid blijkt te hebben opgesteld;  

c. de aanvrager ingevolge een in kracht van gewijsde gegane rechterlijke uitspraak onder curatele is gesteld wegens een geestelijke stoornis;  

d. een op grond van dit besluit jegens de aanvrager genomen beslissing tot doorhaling zich tegen hernieuwde inschrijving verzet.    In de overige gevallen wordt de aanvraag toegewezen. 

### Artikel  15  

De geregistreerde deskundige ontvangt een bewijs van inschrijving. 

### Artikel  16  

Het register bevat de volgende gegevens, welke voor een ieder toegankelijk zijn: 

a. naam van de deskundige en een vermelding van de wijze waarop hij voor raadplegers van het register bereikbaar wenst te zijn;  

b. de deskundigheid waarvoor de deskundige is geregistreerd;  

c. specifieke bekwaamheden waarvan de deskundige vermelding in het register wenst en waarvan het College vermelding wenselijk acht;  

d. datum waarop de deskundige voor het eerst is ingeschreven en data waarop de inschrijving eventueel is verlengd;  

e. het feit dat het een onvoorwaardelijke dan wel voorwaardelijke inschrijving betreft.   

### Artikel  17  

1.  Inschrijving in het register vindt, behoudens voortijdige doorhaling overeenkomstig het bepaalde in artikel 18, telkens plaats voor een periode van vier jaar.   
2.  Uiterlijk vier maanden voor ommekomst van de in het eerste lid genoemde termijn wordt de deskundige door het bureau schriftelijk gevraagd of hij in aanmerking wenst te komen voor herregistratie.   
3.  Het bepaalde in de artikelen 13 tot en met 16 is van overeenkomstige toepassing op de herinschrijving.  

### Artikel  18  

1.  De inschrijving in het register wordt doorgehaald indien de desbetreffende deskundige naar het oordeel van het College niet langer voldoet aan de in artikel 12, tweede lid, genoemde eisen dan wel sprake is van een van de gronden tot afwijzing van de aanvraag, bedoeld in artikel 14, dan wel de deskundige niet langer in aanmerking wenst te komen voor registratie of herregistratie dan wel de deskundige is overleden.   
2.  Indien de deskundige voor meer dan één deskundigheid in het register is ingeschreven, kan de doorhaling worden beperkt tot één of meer van de deskundigheden.   
3.  Van een beschikking tot doorhaling wordt mededeling gedaan in de Staatscourant.   
4.  Het College doet de met betrekking tot een deskundige verwerkte persoonsgegevens vernietigen zodra de beslissing tot afwijzing van de aanvraag, tot inschrijving of tot doorhaling van de inschrijving in het register van de desbetreffende deskundige onherroepelijk is geworden respectievelijk zo spoedig mogelijk na ontvangst van het bericht dat de deskundige niet langer in aanmerking wenst te komen voor registratie of herregistratie, of van het bericht dat de deskundige is overleden.  

### Artikel  19  

1.  Een deskundige die niet aan het vereiste van artikel 12, tweede lid, onderdeel b, voldoet maar ten aanzien van wie naar het oordeel van het College redelijkerwijs kan worden verwacht dat hij daar binnen een periode van ten hoogste vier jaar wel aan zal voldoen, kan worden geregistreerd onder de voorwaarde dat hij binnen een door het College te bepalen termijn alsnog aan het desbetreffende vereiste voldoet. De artikelen 12 tot en met 17 zijn van overeenkomstige toepassing met dien verstande dat het College kan besluiten tot een kortere inschrijvingstermijn dan vier jaar. Het bepaalde in artikel 18 is van overeenkomstige toepassing met dien verstande dat doorhaling plaatsvindt indien de deskundige naar het oordeel van het College niet langer voldoet aan de in artikel 12, tweede lid, onderdelen a, c, d, e, f, g, h en i genoemde eisen.   
2.  Een voorwaardelijke inschrijving vindt slechts eenmaal plaats voor een maximale duur van vier jaar.  

### Artikel  20  

Alvorens een deskundige te benoemen, die niet is opgenomen in het register, beoordeelt de rechter diens geschiktheid om als zodanig op te treden zoveel mogelijk aan de hand van de in artikel 12, tweede lid, genoemde kwaliteitseisen. 

### Artikel  21  

Dit besluit treedt in werking op het tijdstip waarop de [Wet deskundige in strafzaken](../../../../../../../wet/wet/deskundige/in/strafzaken/BWBR0025251/README.md) in werking treedt. 

### Artikel  22  

Dit besluit kan worden aangehaald als: Besluit register deskundige in strafzaken. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Tavarnelle 
18 juli 2009  
Beatrix  

De Minister van Justitie , 
E. M. H. Hirsch Ballin   

De Minister van Binnenlandse Zaken en Koninkrijksrelaties a.i. , 
E. M. H. Hirsch Ballin   

de *dertigste* juli 2009 

De Minister van Justitie ,  
E. M. H. Hirsch Ballin    
