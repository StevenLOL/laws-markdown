<meta http-equiv='Content-Type' content='text/html; charset=utf-8' />

##Besluit van 3 november 2000, houdende regels inzake de etikettering van het energiegebruik van personenauto's (Besluit etikettering energiegebruik personenauto's)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Economische Zaken van 4 juli 2000, nr. WJZ00042055, gedaan mede namens Onze Minister van Volkshuisvesting, Ruimtelijke Ordening en Milieubeheer en in overeenstemming met Onze Minister van Verkeer en Waterstaat;

Gelet op richtlijn nr. 1999/94/EG van het Europees Parlement en de Raad van de Europese Unie van 13 december 1999 betreffende de beschikbaarheid van consumenteninformatie over het brandstofverbruik en de CO2-uitstoot bij het op de markt brengen van nieuwe personenauto's (PbEG 2000, L 12), op [artikel 6 van de Wet energiebesparing toestellen](../../../../../../wet/wet/energiebesparing/toestellen/BWBR0003916/README.md) en op [artikel 4b, tweede lid, van de Wegenverkeerswet 1994](../../../../../../wet/wegenverkeerswet/1994/BWBR0006622/README.md);

De Raad van State gehoord (advies van 24 augustus 2000, nr. W10.00.0271/II);

Gezien het nader rapport van Onze Minister van Economische Zaken van 26 oktober 2000, nr. WJZ 00066707, uitgebracht mede namens Onze Minister van Volkshuisvesting, Ruimtelijke Ordening en Milieubeheer en in overeenstemming met Onze Minister van Verkeer en Waterstaat;
Hebben goedgevonden en verstaan:    

### Artikel  1  

In dit besluit en de daarop berustende bepalingen wordt verstaan onder: 

a. richtlijn 2007/46/EG: richtlijn 2007/46/EG van het Europees Parlement en de Raad van de Europese Unie van 5 september 2007 tot vaststelling van een kader voor de goedkeuring van motorvoertuigen en aanhangwagens daarvan en van systemen, onderdelen en technische eenheden die voor dergelijke voertuigen zijn bestemd (Pb EU L 263);  

b. richtlijn 80/1268/EEG: richtlijn nr. 80/1268/EEG van de Raad van de Europese Gemeenschappen van 16 december 1980 betreffende de onderlinge aanpassing van de wetgevingen der Lid-Staten inzake het brandstofverbruik van motorvoertuigen (PbEG L 375);  

c. richtlijn 2002/24/EG: richtlijn nr. 2002/24/EG van het Europees Parlement en de Raad van de Europese Unie van 18 maart 2002 (PbEG L 124) betreffende de goedkeuring van twee- of driewielige motorvoertuigen en de intrekking van richtlijn nr. 92/61/EEG van de Raad;  

d. richtlijn 1999/94/EG: richtlijn nr. 1999/94/EG van het Europees Parlement en de Raad van de Europese Unie van 13 december 1999 betreffende de beschikbaarheid van consumenteninformatie over het brandstofverbruik en de CO <sub>2</sub> -uitstoot bij het op de markt brengen van nieuwe personenauto's (PbEG 2000, L 12);  

e. personenauto: een motorvoertuig van categorie M1, zoals gedefinieerd in bijlage II bij richtlijn 2007/46/EG, met uitzondering van voertuigen die onder richtlijn 2002/24/EG vallen en voertuigen voor speciale doelen als omschreven in artikel 9, eerste lid, onder b, van richtlijn 2007/46/EG;  

f. nieuwe personenauto: een personenauto die nog niet eerder is verkocht aan een persoon voor een ander doel dan verkoop of levering aan een derde;  

g. leverancier: degene die nieuwe personenauto's in Nederland in de handel brengt;  

h. verkooppunt: een plaats waar nieuwe personenauto's zijn uitgestald of aan potentiële klanten ten verkoop of ter leasing worden aangeboden, waaronder begrepen beurzen waar nieuwe personenauto's aan het publiek worden gepresenteerd;  

i. handelaar: degene die nieuwe personenauto's op een verkooppunt ten verkoop of ter leasing aanbiedt of aan het publiek presenteert;  

j. certificaat van overeenstemming: het document, bedoeld in artikel 18, eerste lid, van richtlijn 2007/46/EG;  

k. merk: het handelsmerk van de constructeur dat op het certificaat van overeenstemming en in de typegoedkeuringsdocumentatie is vermeld;  

l. type, variant en uitvoering: de door de constructeur opgegeven versies van een bepaald voertuigmerk, zoals omschreven in bijlage IIB bij richtlijn 2007/46/EG, die individueel worden onderscheiden door typegoedkeuringsnummers, variantcodes en uitvoeringscodes;  

m. model: de handelsbenaming van het merk, het type en, indien voorhanden en dienstig, de variant en uitvoering van een personenauto;  

n. officieel brandstofverbruik: het door de typegoedkeuringsinstantie aangenomen brandstofverbruik overeenkomstig richtlijn 80/1268/EEG en vermeld in bijlage VIII van richtlijn 2007/46/EG, die is gehecht aan het EG-typegoedkeuringscertificaat of in het certificaat van overeenstemming, met dien verstande dat, wanneer verscheidene varianten of uitvoeringen onder één model zijn gegroepeerd, de op te geven waarde van het brandstofverbruik van dat model gebaseerd is op de variant of uitvoering met het hoogste officiële brandstofverbruik binnen die groep;  

o. officiële specifieke CO <sub>2</sub> -uitstoot: de uitstoot gemeten overeenkomstig richtlijn 80/1268/EEG en vermeld in bijlage VIII van richtlijn 2007/46/EG, die is gehecht aan het EG-typegoedkeuringscertificaat of in het certificaat van overeenstemming, met dien verstande dat, wanneer verscheidene varianten of uitvoeringen onder één model zijn gegroepeerd, de op te geven CO <sub>2</sub> -waarde van dat model is gebaseerd op de variant of uitvoering met de hoogste officiële CO <sub>2</sub> -uitstoot binnen die groep;  

p. reclamemateriaal: al het drukwerk dat wordt gebruikt bij de afzet van, het adverteren voor en het bevorderen van de verkoop van voertuigen aan het publiek, waartoe in ieder geval behoren technische handboeken, brochures en reclame in kranten en tijdschriften, in de vakpers en op affiches;  

q. RDW: de Dienst Wegverkeer, genoemd in [artikel 4a van de Wegenverkeerswet 1994](../../../../../../wet/wegenverkeerswet/1994/BWBR0006622/README.md);  

r. brandstofverbruiksgids: een gids met informatie ten behoeve van de consument omtrent het energiegebruik van alle op de Nederlandse markt verkrijgbare nieuwe modellen personenauto's;  

s. relatieve energiezuinigheid: de mate waarin een personenauto meer of minder CO <sub>2</sub> uitstoot dan de referentiewaarde voor de desbetreffende auto;  

t. referentiewaarde: de uitkomst van de formule opgenomen in bijlage 4, onderdeel 5A, voor personenauto's met benzine als brandstof, respectievelijk in bijlage 4, onderdeel 5B, voor personenauto's met diesel als brandstof;  

u. regressieformules: de formules met behulp waarvan de relatieve energiezuinigheid van personenauto's kan worden berekend;  

v. informatie omtrent het energiegebruik: informatie omtrent het officiële brandstofverbruik, de officiële specifieke CO <sub>2</sub> -uitstoot, de relatieve energiezuinigheid of andere gegevens met betrekking tot het energiegebruik van nieuwe personenauto's;  

w. energie-etiket: een etiket met informatie ten behoeve van de consument omtrent het energiegebruik van de auto waarop het is aangebracht;  

x. richtlijn 92/21/EEG: richtlijn nr. 92/21/EEG van de Raad van de Europese Gemeenschappen van 31 maart 1992 betreffende massa's en afmetingen van motorvoertuigen van categorie M1 (PbEEG 1992, L 129).    

### Artikel  2  

1.  De leverancier draagt ervoor zorg dat de handelaren, aan wie hij nieuwe personenauto's levert, beschikken over de voor het desbetreffende kalenderjaar geldende energie-etiketten voor deze personenauto's, die voldoen aan de reisen van bijlage 1 bij dit besluit.   
2.  De leverancier draagt ervoor zorg dat de handelaren, aan wie hij nieuwe personenauto's levert, met het oog op de naleving van artikel 6, eerste lid, onder b, beschikken over voldoende voor het desbetreffende kalenderjaar geldende brandstofverbruiksgidsen.   
3.  De leverancier draagt ervoor zorg dat de handelaren, aan wie hij nieuwe personenauto's levert, beschikken over een poster of een display met informatie omtrent het energiegebruik van alle nieuwe personenauto's van de leverancier die door de handelaar zijn uitgestald of te koop of ter leasing worden aangeboden, welke voldoet aan de eisen van bijlage 2 bij dit besluit.   
4.  De leverancier stelt de energie-etiketten en posters of displays tegen ten hoogste de kostprijs ter beschikking. De leverancier stelt de brandstofverbruiksgidsen kosteloos ter beschikking.   

### Artikel  3  

1.  De RDW stelt jaarlijks vóór 1 december de brandstofverbruiksgids samen voor het eerstvolgende kalenderjaar.   
2.  De brandstofverbruiksgids voldoet aan de eisen van bijlage II bij richtlijn 1999/94/EG.   
3.  De RDW stelt de brandstofverbruiksgids kosteloos beschikbaar aan de leveranciers.   
4.  Onze Minister van Volkshuisvesting, Ruimtelijke Ordening en Milieubeheer wijst een of meer instanties aan waar een consument op verzoek kosteloos een brandstofverbruiksgids kan verkrijgen.   

### Artikel  4  

1.  Reclamemateriaal inzake nieuwe personenauto's bevat informatie omtrent het energiegebruik van de modellen personenauto's waarop deze reclame betrekking heeft. Deze informatie voldoet aan de eisen van bijlage 3 bij dit besluit.   
2.  De leverancier draagt ervoor zorg dat de handelaren op verzoek beschikken over de informatie, bedoeld in het eerste lid, die betrekking heeft op de modellen personenauto's van de leverancier die door de handelaar zijn uitgestald of te koop of ter leasing worden aangeboden.   
3.  Het eerste en tweede lid zijn niet van toepassing op reclamemateriaal dat alleen betrekking heeft op een merk en niet op bepaalde modellen in het bijzonder.   
4.  Het is verboden op reclamemateriaal merktekens, symbolen of opschriften betreffende het energiegebruik aan te brengen, die niet in overeenstemming zijn met dit besluit, indien dit bij potentiële gebruikers van nieuwe personenauto's verwarring kan wekken.   

### Artikel  5  

1.  De leverancier draagt zorg voor de juistheid van de informatie, bedoeld in de artikelen 2, eerste en derde lid, en 4, tweede lid.   
2.  Onverminderd het eerste lid, draagt degene die opdracht geeft tot het vervaardigen van reclamemateriaal zorg voor de juistheid van de informatie, bedoeld in artikel 4, eerste lid.   

### Artikel  6  

1.  Het is een handelaar verboden om een nieuwe personenauto op een verkooppunt ten verkoop of ter leasing tentoon te stellen of aan het publiek te presenteren zonder dat: 

a. duidelijk zichtbaar op of in de onmiddellijke nabijheid van de auto een voor de desbetreffende auto van toepassing zijnd energie-etiket als bedoeld in artikel 2, eerste lid, is aangebracht,  

b. de consument op het verkooppunt op verzoek een gratis brandstofverbruiksgids kan verkrijgen en  

c. op het verkooppunt duidelijk zichtbaar voor elk merk van daar te koop of ter leasing aangeboden of gepresenteerde nieuwe personenauto's een poster of display met informatie omtrent het energiegebruik als bedoeld in artikel 2, derde lid, aanwezig is.     
2.  Het is een handelaar verboden een nieuwe personenauto ten verkoop of ter leasing tentoon te stellen of aan het publiek te presenteren, terwijl op de etiketten en posters of displays of in de brandstofverbruiksgids merktekens, symbolen of opschriften zijn aangebracht betreffende het energiegebruik, die niet in overeenstemming zijn met dit besluit, indien dit bij potentiële gebruikers van nieuwe personenauto's verwarring kan wekken.   
3.  Een energie-etiket als bedoeld in het eerste lid, onder a, kan in de periode van 1 november tot en met 31 december in plaats van een voor het desbetreffende kalenderjaar geldend etiket ook een etiket zijn dat betrekking heeft op het eerstvolgende kalenderjaar.   

### Artikel  7  

1.  De leverancier verstrekt jaarlijks vóór 1 oktober aan de RDW de volgende gegevens: 

a. de benaming van de modellen nieuwe personenauto's waarvan hij weet of verwacht dat hij die in het eerstvolgende kalenderjaar in Nederland in de handel zal brengen;  

b. de groepering van varianten of uitvoeringen van een merk tot modellen nieuwe personenauto's.     
2.  De leverancier verstrekt in de periode tussen de mededelingen, bedoeld in het eerste lid, gegevens aan de RDW inzake: 

a. de benaming van modellen nieuwe personenauto's waarvan hij weet of verwacht dat hij die in Nederland in de handel zal brengen, voor zover deze gegevens niet reeds op grond van het eerste lid aan de RDW zijn verstrekt;  

b. de groepering van varianten of uitvoeringen van een merk tot modellen nieuwe personenauto's, bedoeld in onderdeel a.     
3.  De leverancier kan in de periode, bedoeld in het tweede lid, varianten of uitvoeringen van een merk toevoegen aan een reeds eerder op grond van het eerste lid of het tweede lid, onder a, gemeld model, mits: 

a. hij deze gegevens binnen een maand na toevoeging aan de RDW verstrekt en  

b. de groepering van dat model door toevoeging van die variant of uitvoering aan het model niet zodanig wijzigt, dat het model een hoger officieel brandstofverbruik of een hogere officiële specifieke CO <sub>2</sub> -uitstoot krijgt, of dat het model een zodanig andere relatieve energiezuinigheid, berekend overeenkomstig bijlage 4, krijgt dat het model tot een andere energie-efficiëntieklasse gaat behoren.     
4.  De benamingen van modellen nieuwe personenauto's als bedoeld in het eerste en tweede lid zijn zodanig dat daaruit de verschillen tussen de diverse modellen kunnen worden opgemaakt.   
5.  Onder één model worden geen varianten of uitvoeringen gegroepeerd die een verschillende soort brandstof gebruiken.   

### Artikel  8  

1.  De RDW stelt vanaf 1 januari 2011 iedere twee jaar vóór 1 maart de constanten vast voor de in bijlage 4 opgenomen regressieformules, alsmede de daarbij behorende waarden van de gemiddelde CO <sub>2</sub> -uitstoot voor personenauto’s met benzine als brandstof en voor personenauto’s met diesel als brandstof. Deze waarden en constanten gelden voor de twee kalenderjaren die aanvang vinden na de datum van vaststelling.   
2.  De constanten en waarden worden vanaf 1 januari 2011 elke twee jaar vóór 1 maart door de RDW bekend gemaakt in de Staatscourant.   

### Artikel  9  

1.  Een wijziging van de richtlijnen of van een daarbij behorende bijlage waarnaar in dit besluit wordt verwezen, treedt voor de toepassing van dit besluit in werking met ingang van de dag waarop aan de betrokken wijzigingsrichtlijn uitvoering moet zijn gegeven.   
2.  Onze Minister van Volkshuisvesting, Ruimtelijke Ordening en Milieubeheer doet mededeling van een wijziging van richtlijn 1999/94/EG in de Staatscourant.   

### Artikel  10  

1.  In afwijking van artikel 3, eerste lid, stelt de RDW in 2000 de brandstofverbruiksgids samen vóór 30 december.   
2.  In afwijking van artikel 7, eerste lid, verstrekt de leverancier de in dat lid bedoelde gegevens in 2000 binnen één maand na de bekendmaking, bedoeld in het derde lid van dit artikel, maar in ieder geval vóór 25 november aan de RDW.   
3.  In afwijking van artikel 8 stelt de RDW in 2000 de in dat artikel bedoelde constanten en waarden vast vóór 8 november en maakt hij deze voor die datum bekend in de Staatscourant.   

### Artikel  11  

Dit besluit treedt in werking met ingang van 18 januari 2001, met uitzondering van de artikelen 1, 3, 7, 8, 9, eerste lid, en 10 en bijlage 4, onder II, die in werking treden met ingang van de dag na de datum van uitgifte van het Staatsblad waarin het besluit wordt geplaatst.  

### Artikel  12  

Dit besluit wordt aangehaald als: Besluit etikettering energiegebruik personenauto's.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
3 november 2000  
Beatrix  

De Minister van Economische Zaken, 
A. Jorritsma-Lebbink   

De Minister van Volkshuisvesting, Ruimtelijke Ordening en Milieubeheer, 
J. P. Pronk   

de *negende* november 2000 

De Minister van Justitie, 
A. H. Korthals    

### Bijlage  1  

####bij het Besluit etikettering energiegebruik personenauto's

Het energie-etiket, bedoeld in artikel 2, eerste lid, voldoet aan de volgende vereisten.  Raadpleeg voor de kaart het gedrukte Staatsblad 2000/475.  Ten aanzien van de op het etiket te vermelden informatie geldt het volgende. 

I. Handelsmerk of logo van de fabrikant.  

II. Aanduiding van het model, met inachtneming van het bepaalde in artikel 7 van het besluit.  

III. Brandstofsoort.  

IV. Officieel brandstofverbruik, uitgedrukt in liters per 100 km, tot één decimaal nauwkeurig voor benzine, LPG of diesel, of in m <sup>3</sup> per 100 km voor aardgas.  

V. Officieel brandstofverbruik, uitgedrukt in «1 liter op km», tot één decimaal nauwkeurig voor benzine, LPG of diesel, of «1 m <sup>3</sup> op km» voor aardgas.  

VI. De energie-efficiëntieklasse op basis van de relatieve energiezuinigheid, bepaald overeenkomstig bijlage 4. Deze klasse wordt vermeld op hetzelfde niveau als de van toepassing zijnde pijl.  

VII. Officiële specifieke CO <sub>2</sub> -uitstoot, uitgedrukt in gram per kilometer, afgerond op het dichtstbijzijnde gehele cijfer.  

VIII. Het kalenderjaar waarvoor het etiket geldt.    Raadpleeg voor de kaart het gedrukte Staatsblad 2000/475.  Het etiket heeft het A4-formaat (297 mm x 210 mm) De kleuren voor de energie-efficiëntieklassen en voor de pijl ter indicatie van de klasse die van toepassing is, zijn: CMYK: cyaan, magenta, geel, zwart. Voorbeeld: 07X0: 0% cyaan, 70% magenta, 100% geel, 0% zwart. Pijlen: 

– A: X0X0  

– B: 70X0  

– C: 30X0  

– D: 00X0  

– E: 03X0  

– F: 07X0  

– G: 0XX0   Alle tekst wordt in zwart afgedrukt. De achtergrond is wit. 

### Bijlage  2  

####bij het Besluit etikettering energiegebruik personenauto's

De poster en het display, bedoeld in artikel 2, derde lid, voldoen aan de volgende vereisten. 

1. De minimale afmeting is 70 cm x 50 cm.  

2. De informatie op de poster of het display is gemakkelijk leesbaar en gesteld in de Nederlandse taal.  

3. Indien het een display met een elektronisch scherm betreft, is dit scherm ten minste 25 cm x 32 cm (17") groot. De informatie op het elektronische scherm kan worden vertoond door gebruik te maken van scroll-technieken.  

4. De modellen personenauto's worden gegroepeerd per brandstoftype.  

5. Voor elk brandstoftype worden de modellen gerangschikt in volgorde van toenemende CO <sub>2</sub> -uitstoot, waarbij het model met het laagste officiële brandstofverbruik bovenaan komt te staan.  

6. Voor elk model personenauto op de lijst wordt aangegeven: 

a. het merk en de benaming van het model met inachtneming van het bepaalde in artikel 7 van het besluit;  

b. het in cijfers uitgedrukte, tot op één decimaal nauwkeurig aangegeven, officiële brandstofverbruik, uitgedrukt in liters per 100 kilometer en kilometers per liter voor benzine, LPG of diesel, of in m <sup>3</sup> per 100 kilometer en kilometers per m <sup>3</sup> voor aardgas;  

c. de in cijfers uitgedrukte officiële specifieke CO <sub>2</sub> -uitstoot in gram per kilometer, afgerond op het dichtstbijzijnde gehele cijfer.    

7. Op de poster of het display staan de teksten: 

a. «Een gids betreffende het brandstofverbruik en de CO <sub>2</sub> -uitstoot met gegevens voor alle nieuwe modellen personenauto's is gratis verkrijgbaar op elk verkooppunt.»;  

b. «Naast de brandstofefficiëntie van een auto zijn ook het rijgedrag en andere, niet-technische factoren bepalend voor het brandstofverbruik en de CO <sub>2</sub> -uitstoot van een auto. CO <sub>2</sub> is het broeikasgas dat bij de wereldwijde klimaatverandering de belangrijkste rol speelt.»    

8. Indien het een display met een elektronisch scherm betreft, zijn de teksten, genoemd in onderdeel 7, permanent zichtbaar op het scherm.  

9. De poster of het display wordt ten minste iedere zes maanden bijgewerkt. Indien het een display met een elektronisch scherm betreft, wordt de informatie ten minste elke drie maanden bijgewerkt.  

10. Indien de poster of het display permanent vervangen wordt door een display met een elektronisch scherm wordt het elektronische scherm zodanig gepresenteerd dat daarmee op zijn minst even sterk de aandacht van de consument wordt getrokken als met een poster of display zonder elektronisch scherm het geval zou zijn geweest.   

### Bijlage  3  

####bij het Besluit etikettering energiegebruik personenauto's

Reclamemateriaal, bedoeld in artikel 4 van het besluit, voldoet aan de volgende vereisten. 1. De informatie is gemakkelijk leesbaar en valt niet minder op dan het hoofdbestanddeel van de in het reclamemateriaal verstrekte informatie. 2. De informatie is, zelfs bij vluchtige inzage van het materiaal, gemakkelijk te begrijpen. 3. In het reclamemateriaal worden het officiële brandstofverbruik en de officiële specifieke CO <sub>2</sub> -uitstoot opgenomen voor het model waarop het reclamemateriaal betrekking heeft. Indien het reclamemateriaal betrekking heeft op meer dan één model, worden hetzij de gegevens met betrekking tot het officiële brandstofverbruik en de officiële specifieke CO <sub>2</sub> -uitstoot voor alle vermelde modellen opgenomen, hetzij een reeks gegevens variërend van het slechtste tot het beste officiële brandstofverbruik en de slechtste tot de beste officiële specifieke CO <sub>2</sub> -uitstoot. 4. Het officiële brandstofverbruik wordt, tot op één decimaal nauwkeurig, uitgedrukt in kilometer per liter en liters per 100 km liter voor benzine, LPG of diesel, of in m3 per 100 kilometer en kilometers per m <sup>3</sup> voor aardgas. De officiële specifieke CO <sub>2</sub> -uitstoot wordt uitgedrukt in gram per kilometer, afgerond op het dichtstbijzijnde gehele cijfer. 

### Bijlage  4  

####bij het Besluit etikettering energiegebruik personenauto's

### I  

####Bepaling energie-efficiëntieklasse

De energie-efficiëntieklasse van een nieuw model personenauto wordt bepaald aan de hand van de relatieve energiezuinigheid van de personenauto volgens de volgende tabel:  

| Energie-efficiëntieklasse  | Relatieve energiezuinigheid [%]  |
|:---|:---|
| A  | relatieve energiezuinigheid < – 20%  |
| B  | – 20 <= relatieve energiezuinigheid < – 10%  |
| C  | – 10 <= relatieve energiezuinigheid < 0%  |
| D  | 0 <= relatieve energiezuinigheid < 10%  |
| E  | 10 <= relatieve energiezuinigheid < 20%  |
| F  | 20 <= relatieve energiezuinigheid < 30%  |
| G  | 30 <= relatieve energiezuinigheid  |

Bij de vaststelling van de energie-efficiëntieklasse wordt de relatieve energiezuinigheid uitgedrukt als een percentage en niet afgerond. Wanneer verscheidene varianten of uitvoeringen onder één model zijn gegroepeerd, is de op te geven energie-efficiëntieklasse van het model gebaseerd op de minst zuinige variant of uitvoering binnen die groep. De relatieve energiezuinigheid wordt berekend volgens de volgende 6 stappen: 

1. Berekening van de gemiddelde lengte met behulp van regressieformule voor de lengte: lengte <sub>gem.</sub> = C <sub>1, lengte</sub> + C <sub>2, lengte</sub> x breedte + C <sub>3, lengte</sub> x [breedte] <sup>2</sup>  

2. Berekening van de gecorrigeerde lengte x breedte: (lengte x breedte) <sub>cor.</sub> = [0,7 x lengte + 0,3 x lengte <sub>gem.</sub> ] x breedte  

3A. Controle van het toepassingsgebied van de regressieformule voor de gemiddelde CO <sub>2</sub> -uitstoot van auto's met benzine als brandstof: Als: (lengte x breedte) <sub>cor.</sub> < –0,5 x C <sub>2, benzine</sub> / C <sub>3, benzine</sub> dan: (lengte x breedte) <sub>cor.</sub> = –0,5 x C <sub>2, benzine</sub> / C <sub>3, benzine</sub>  

3B. Controle van het toepassingsgebied van de regressieformule voor de gemiddelde CO <sub>2</sub> -uitstoot van auto's met diesel als brandstof: Als: (lengte x breedte) <sub>cor.</sub> < -0,5 x C <sub>2, diesel</sub> / C <sub>3, diesel</sub> dan: (lengte x breedte) <sub>cor.</sub> = -0,5 x C <sub>2, diesel</sub> / C <sub>3, diesel</sub>  

4A. Berekening van de gemiddelde CO <sub>2</sub> -uitstoot met behulp van regressieformule voor auto's met benzine als brandstof: CO <sub>2</sub> -uitstoot <sub>gem.</sub> = C <sub>1, benzine</sub> + C <sub>2, benzine</sub> x [(lengte x breedte) <sub>cor.</sub> ] + C <sub>3, benzine</sub> x [(lengte x breedte) <sub>cor.</sub> ] <sup>2</sup>  

4B. Berekening van de gemiddelde CO <sub>2</sub> -uitstoot met behulp van regressieformule voor auto's met diesel als brandstof: CO <sub>2</sub> -uitstoot <sub>gem.</sub> = C <sub>1, diesel</sub> + C <sub>2, diesel</sub> x [(lengte x breedte) <sub>cor.</sub> ] + C <sub>3, diesel</sub> x [(lengte x breedte) <sub>cor.</sub> ] <sup>2</sup>  

5A. Berekening van referentie CO <sub>2</sub> -uitstoot voor etikettering van auto's met benzine als brandstof: CO <sub>2</sub> -uitstoot <sub>ref.</sub> = 0,75 x CO <sub>2</sub> -uitstoot <sub>gem.</sub> + 0,25 x CO <sub>2</sub> -uitstoot <sub>totaal gem. benzine</sub>  

5B. Berekening van referentie CO <sub>2</sub> -uitstoot voor etikettering van auto's met diesel als brandstof: CO <sub>2</sub> -uitstoot <sub>ref.</sub> = 0,75 x CO <sub>2</sub> -uitstoot <sub>gem.</sub> + 0,25 x CO <sub>2</sub> -uitstoot <sub>totaal gem. diesel</sub>  

6. Berekening van de relatieve energiezuinigheid: Relatieve energiezuinigheid = [CO <sub>2</sub> -uitstoot – CO <sub>2</sub> -uitstoot <sub>ref.</sub> ]/ CO <sub>2</sub> -uitstoot <sub>ref.</sub> x 100%   Voor het bepalen van de energie-efficiëntieklasse voor personenauto’s waarvoor de test als bedoeld in Richtlijn 80/1268/EG (mede) met LPG of aardgas als brandstof is uitgevoerd, wordt de CO <sub>2</sub> -uitstoot van de auto met LPG of aardgas als brandstof gehanteerd. Hierbij wordt voor deze auto’s daar waar sprake is van de referentie CO <sub>2</sub> -uitstoot (CO <sub>2</sub> -uitstoot <sub>ref</sub>) uitgegaan van de referentiewaarden voor auto’s met benzine als brandstof. Personenauto's met een achteraf ingebouwde LPG- of aardgas installatie hebben de test van richtlijn 80/1268/EEG met benzine als brandstof ondergaan en worden om deze reden beschouwd als personenauto's met benzine als brandstof. De bij toepassing van de formules in te vullen lengte is de voor de variant waartoe de personenauto behoort, laagste lengtewaarde die is vermeld in de aan het EG-typegoedkeuringscertificaat gehechte bijlage I bij richtlijn 2007/46/EG. Indien de variant waartoe de personenauto behoort uitvoeringen met verschillende wielbases kent, dan wordt per wielbasisversie de laagste lengtewaarde van de desbetreffende uitvoeringen genomen die is vermeld in de aan het EG-typegoedkeuringscertificaat gehechte bijlage I bij richtlijn 2007/46/EG. De lengte is gemeten overeenkomstig richtlijn 92/21/EEG. De bij toepassing van de formules in te vullen breedte is de voor de variant waartoe de personenauto behoort, laagste breedtewaarde die is vermeld in de, aan het EG-typegoedkeuringscertificaat gehechte, bijlage I bij richtlijn 2007/46/EG. De breedte is gemeten overeenkomstig richtlijn 92/21/EEG. De waarden voor de lengte en de breedte worden in meters, met een nauwkeurigheid van drie cijfers achter de komma ingevuld. De waarde voor de specifieke CO <sub>2</sub> -uitstoot wordt in gram/km, afgerond op het dichtstbijzijnde gehele cijfer ingevuld.  

### II  

####Vaststelling constanten en waarden ten behoeve van de berekening

De constanten C <sub>1, lengte</sub>, C <sub>2, lengte</sub>, C <sub>3, lengte</sub>, C <sub>1, benzine</sub>, C <sub>2, benzine</sub>, C <sub>3, benzine</sub>, C <sub>1, diesel</sub>, C <sub>2, diesel</sub>, C <sub>3, diesel</sub> worden berekend met behulp van de zogenoemde kleinste-kwadraten-methode. Hierbij wordt het aantal verkochte auto’s van elke uitvoering in rekening gebracht. Varianten van voertuigtypen met een lengte x breedte groter dan 11 m <sup>2</sup> worden bij de berekening van deze constanten buiten beschouwing gelaten. De waarden CO <sub>2</sub> -uitstoot <sub>totaal gem. benzine</sub> en CO <sub>2</sub> -uitstoot <sub>totaal gem. diesel</sub> hebben betrekking op de gemiddelde CO <sub>2</sub> -uitstoot van nieuwe benzine- en dieselpersonenauto’s bij een voertuiggrootte behorend bij de gemiddelde CO <sub>2</sub> -uitstoot van alle auto’s. De waarden CO <sub>2</sub> -uitstoot totaal gem. benzine en CO <sub>2</sub> -uitstoot totaal gem. diesel worden bepaald met behulp van de formules van stap 4 uit onderdeel I van deze bijlage. De voertuiggrootte behorend bij de gemiddelde CO <sub>2</sub> -uitstoot van alle auto’s wordt gevonden in de vorm van de gecorrigeerde lengte x breedte waarde, waarbij het gewogen gemiddelde van de met behulp van de formules van stap 4 gevonden gemiddelde CO <sub>2</sub> -waarden voor benzineauto's resp. dieselauto's gelijk is aan de gemiddelde CO <sub>2</sub> -uitstoot van alle verkochte nieuwe personenauto’s. De constanten en waarden worden berekend op basis van de gegevens omtrent CO <sub>2</sub> -uitstoot, de lengte, de breedte en de aantallen nieuwe personenauto’s, die zijn verkocht in het kalenderjaar voorafgaand aan het kalenderjaar, waarin de constanten en waarden worden vastgesteld.  

