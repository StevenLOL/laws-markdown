<meta http-equiv='Content-Type' content='text/html; charset=utf-8' />

##Besluit van 2 juni 1989, houdende uitvoering van artikel 7, tweede lid, onderdeel c, van de Visserijwet 1963

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Landbouw en Visserij van 15 maart 1989, nr. J. 891065, Directie Juridische en Bedrijfsorganisatorische Zaken;

Gelet op artikel 7, tweede lid, onderdeel *c*, van de [Visserijwet 1963](../../../../../../../wet/visserijwet/1963/BWBR0002416/README.md) (*Stb.* 312);

Gehoord het Produktschap voor Vis en Visprodukten, het Visserijschap, het Bedrijfschap voor de Groothandel in Vis en Aanverwante Bedrijven, de Nederlandse Vereniging van Sportvissersfederaties en het Centraal Nederlands Hengelaarsverbond;

De Raad van State gehoord (advies van 10 april 1989, Nr. W11.89.0137);

Gezien het nader rapport van Onze Minister van Landbouw en Visserij van 25 mei 1989, nr. J. 892574, Directie Juridische en Bedrijfsorganisatorische Zaken;
Hebben goedgevonden en verstaan:    

### Artikel  1  

Het verbod van [artikel 7, eerste lid, van de Visserijwet 1963](../../../../../../../wet/visserijwet/1963/BWBR0002416/README.md) (*Stb.* 312) geldt tevens voor het vissen met andere vistuigen dan de hengel, het spieringtuig en de peur in de wateren die bij het [Besluit aanwijzing zeegebied en kustwateren 1970](../../../../../../../AMvB/besluit/aanwijzing/zeegebied/en/kustwateren/1970/BWBR0002703/README.md) (*Stb.* 176) als kustwateren zijn aangewezen, voor zover het Rijk rechthebbende op het visrecht is en met uitzondering van: 

a. het in artikel 2, eerste lid, van dat besluit bedoelde Nederlandse gedeelte van de Dollard en de Eems voor zover op grond van het Eems-Dollardverdrag 1960 (*Trb.* 69) als gemeenschappelijk visserijgebied aangewezen en  

b. het in artikel 2, onderdeel 6, van dat besluit bedoelde deel van de Westerschelde.    

### Artikel  2  

Dit besluit treedt in werking met ingang van de derde kalendermaand na de datum van uitgifte van het *Staatsblad* waarin het wordt geplaatst.  

### Artikel  3  

Dit besluit kan worden aangehaald als: Besluit beperking vrije visserij kustwateren.  

Lasten en bevelen dat dit besluit met daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State.   

's-Gravenhage 
2 juni 1989  
Beatrix  

De Minister van Landbouw en Visserij, 
G. J. M. Braks   

de zevenentwintigste juli 1989 

De Minister van Justitie a.i., 
G. J. M. Braks    
