<meta http-equiv='Content-Type' content='text/html; charset=utf-8' />

##Besluit van 19 mei 2005 tot aanwijzing van de gegevens op de verstrekking waarvan een verzoek aan een aanbieder van een openbaar telecommunicatienetwerk of een openbare telecommunicatiedienst betrekking kan hebben (Besluit ex artikel 28 WIV 2002)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Binnenlandse Zaken en Koninkrijksrelaties van 27 oktober 2004, nr. 2243372/01, gedaan mede namens Onze Minister van Defensie;

Gelet op [artikel 28, eerste lid, van de Wet op de inlichtingen- en veiligheidsdiensten 2002](../../../../../../../../wet/wet/op/de/inlichtingen-/en/veiligheidsdiensten/2002/BWBR0013409/README.md);

De Raad van State gehoord (advies van 10 december 2004, nr. W04.04.0537/I);

Gezien het nader rapport van Onze Minister van Binnenlandse Zaken en Koninkrijksrelaties van 11 mei 2004, nr. 2340774/01, uitgebracht mede namens Onze Minister van Defensie;
Hebben goedgevonden en verstaan:    

### Artikel  1  

In dit besluit wordt verstaan onder: 

a. gebruiker: een gebruiker als bedoeld in [artikel 28, tweede lid, van de Wet op de inlichtingen- en veiligheidsdiensten 2002](../../../../../../../../wet/wet/op/de/inlichtingen-/en/veiligheidsdiensten/2002/BWBR0013409/README.md);  

b. nummer: een nummer als bedoeld in [artikel 1.1, onderdeel bb, van de Telecommunicatiewet](../../../../../../../../wet/telecommunicatiewet/BWBR0009950/README.md).    

### Artikel  2  

De volgende gegevens worden aangewezen als gegevens in de zin van [artikel 28, eerste lid, van de Wet op de inlichtingen- en veiligheidsdiensten 2002](../../../../../../../../wet/wet/op/de/inlichtingen-/en/veiligheidsdiensten/2002/BWBR0013409/README.md): 

a. de naam, het adres en de woonplaats van de gebruiker;  

b. de nummers van de gebruiker;  

c. de naam, het adres, de woonplaats en het nummer van de natuurlijke persoon of rechtspersoon met wie de gebruiker verbinding heeft, heeft gehad of heeft getracht tot stand te brengen, of van de natuurlijke persoon of rechtspersoon die heeft getracht met de gebruiker verbinding tot stand te brengen;  

d. de datum en het tijdstip waarop de verbinding met de gebruiker tot stand is gebracht en beÃ«indigd en de duur van de verbinding, dan wel, ingeval er geen verbinding tot stand is gekomen, de datum en het tijdstip waarop is getracht verbinding met de gebruiker tot stand te brengen, alsmede de afwijking van dit tijdstip van de wettelijke tijd, bedoeld in [artikel 1, eerste lid, van de wet van 16 juli 1958 tot nadere regeling van de wettelijke tijd](../../../../../../../../wet/wet/tot/nadere/regeling/van/de/wettelijke/tijd/BWBR0002288/README.md) (Stb. 352);  

e. de locatiegegevens van het netwerkaansluitpunt dan wel gegevens betreffende de geografische positie van de randapparatuur van een gebruiker ingeval van een verbinding of een poging daartoe;  

f. de nummers van de randapparatuur waarvan de gebruiker gebruik maakt of heeft gemaakt;  

g. de soort diensten waarvan de gebruiker gebruik maakt of heeft gemaakt evenals de daarbij behorende gegevens;  

h. de naam, het adres, de woonplaats van degene die de rekening betaalt voor de openbare telecommunicatiediensten en telecommunicatienetwerken die de gebruiker ter beschikking heeft of heeft gehad en het daartoe gebruikte bankrekeningnummer.    

### Artikel  3  

Dit besluit treedt in werking op het tijdstip waarop artikel IV van de wet van 18 maart 2004 tot wijziging van het Wetboek van Strafvordering en andere wetten in verband met de aanpassing van de bevoegdheden tot het vorderen van gegevens terzake van telecommunicatie (vorderen gegevens telecommunicatie) (Stb. 105) in werking treedt.  

### Artikel  4  

Dit besluit wordt aangehaald als: Besluit ex artikel 28 WIV 2002.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
19 mei 2005  
Beatrix  

De Minister van Binnenlandse Zaken en Koninkrijksrelaties , 
J. W. Remkes   

De Minister van Defensie , 
H. G. J. Kamp   

de *veertiende* juni 2005 

De Minister van Justitie , 
J. P. H. Donner    
