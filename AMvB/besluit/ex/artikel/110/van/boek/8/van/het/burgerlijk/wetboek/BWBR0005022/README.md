<meta http-equiv='Content-Type' content='text/html; charset=utf-8' />

##Besluit van 15 maart 1991, ter uitvoering van artikel 110 van Boek 8 van het Burgerlijk Wetboek

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Justitie van 18 juli 1990, Stafafdeling Wetgeving Nieuw Burgerlijk Wetboek, nr. 24355/690, mede gedaan namens Onze Minister van Verkeer en Waterstaat;

Gelet op [artikel 110 van Boek 8 van het Burgerlijk Wetboek](../../../../../../../../../../../../../wet/burgerlijk/wetboek/boek/8/BWBR0005034/README.md);

De Raad van State gehoord (advies van 10 september 1990, nr. W03.90.0339);

Gezien het nader rapport van Onze Minister van Justitie van 28 februari 1991, Stafafdeling Wetgeving Nieuw Burgerlijk Wetboek, nr. 46956/91/6;
Hebben goedgevonden en verstaan:    

### Artikel  1  

1.  De schadevergoeding, die de vervoerder mogelijkerwijs is verschuldigd uit hoofde van [artikel 105 van Boek 8 van het Burgerlijk Wetboek](../../../../../../../../../../../../../wet/burgerlijk/wetboek/boek/8/BWBR0005034/README.md) is beperkt tot een bedrag van: 

a. € 1.000.000 per reiziger met een maximum van € 15.000.000 per gebeurtenis in geval van vervoer over de weg of over krachtens [artikel 1, eerste lid, van de Locaalspoor- en Tramwegwet](../../../../../../../../../../../../../wet/locaalspoor-/en/tramwegwet/BWBR0001866/README.md) aangewezen locaalspoorwegen, stadsspoorwegen of tramwegen;  

b. 175.000 rekeneenheden per reiziger in geval van vervoer over krachtens [artikel 2, eerste lid, van de Spoorwegwet](../../../../../../../../../../../../../wet/spoorwegwet/BWBR0015007/README.md) aangewezen hoofdspoorwegen;  

c. € 137.000 per reiziger in geval van vervoer over zee of binnenwateren.     
2.  In het geval dat de schadeloosstelling wordt bepaald in de vorm van een rente, mag het gekapitaliseerde bedrag het bedrag waartoe de aansprakelijkheid is beperkt op grond van het eerste lid niet te boven gaan.   

### Artikel  2  

1.  De schadevergoeding die de vervoerder mogelijkerwijs verschuldigd is in geval van verlies of beschadiging van handbagage is in de gevallen bedoeld in artikel 1, eerste lid, onder a en c, beperkt tot een bedrag van € 1500 en in het geval bedoeld in artikel 1, eerste lid, onder b, tot een bedrag van 1400 rekeneenheden.   
2.  De schadevergoeding die de vervoerder mogelijkerwijs verschuldigd is in geval van verlies of beschadiging van een als bagage ten vervoer aangenomen voertuig of schip en de zaken aan boord daarvan is in het geval bedoeld in artikel 1, eerste lid, onder c, beperkt tot een bedrag van € 9100 per voertuig of schip.   

### Artikel  2a  

De rekeneenheid, genoemd in dit besluit, is het bijzondere trekkingsrecht, zoals dat is omschreven door het Internationale Monetaire Fonds. De bedragen die in dit besluit zijn uitgedrukt in rekeneenheden, worden omgerekend in euro’s naar de koers van de dag van betaling, danwel, in geval van een gerechtelijke procedure, naar de koers van de dag van de uitspraak. De waarde in euro’s, uitgedrukt in bijzondere trekkingsrechten, wordt berekend volgens de waarderingsmethode die door het Internationale Monetaire Fonds op de dag van omrekening wordt toegepast voor zijn eigen verrichtingen en transacties.  

### Artikel  3  

Het besluit van 27 juli 1988, *Stb.* 364 wordt ingetrokken.  

### Artikel  4  

Dit besluit treedt in werking op het tijdstip, waarop Boek 8 van het Burgerlijk Wetboek in werking treedt.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State.   

’s-Gravenhage 
15 maart 1991  
Beatrix  

De Minister van Justitie, 
E. M. H. Hirsch Ballin   

de zesentwintigste maart 1991 

De Minister van Justitie, 
E. M. H. Hirsch Ballin    
