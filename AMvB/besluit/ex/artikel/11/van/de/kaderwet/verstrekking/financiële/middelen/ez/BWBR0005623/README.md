<meta http-equiv='Content-Type' content='text/html; charset=utf-8' />

##Besluit van 19 augustus 1992, houdende regels omtrent het register, bedoeld in artikel 11 van de Kaderwet verstrekking financiële middelen EZ

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Economische Zaken van 6 juli 1992, nr. 92053121 WJA/JZ;

Gelet op artikel 11, zesde lid, van de Kaderwet verstrekking financiële middelen EZ (*Stb.* 1991, 767);

De Raad van State gehoord (advies van 17 juli 1992, nr. 92.006280);

Gezien het nader rapport van Onze voornoemde Minister van 11 augustus 1992, nr. WJA/JZ 92062637;
Hebben goedgevonden en verstaan:    

### Artikel  1  

Het register, bedoeld in artikel 11 van de Kaderwet verstrekking financiële middelen EZ (*Stb.* 1991, 767), wordt zodanig ingericht, dat door de raadpleger ervan in ieder geval kennis genomen kan worden van de daarin opgenomen gegevens omtrent de in een door hem bepaald tijdvak: 

a. tot een door hem aangegeven ondernemer gerichte beschikkingen;  

b. krachtens een door hem aangegeven algemene maatregel van bestuur of ministeriële regeling gegeven beschikkingen.    

### Artikel  2  

Van de gegevens in het register kan worden kennis genomen ten kantore van het Ministerie van Economische Zaken te 's-Gravenhage.  

### Artikel  3  

Voor het raadplegen van het register is aan de Staat een vergoeding verschuldigd van f 50,00 per half uur of gedeelte daarvan.  

### Artikel  4  

1.  Van de gegevens, zoals daarvan door het raadplegen van het register kennis genomen kan worden, worden op verzoek afschriften verstrekt.   
2.  Voor het verstrekt krijgen van een afschrift is aan de Staat een vergoeding verschuldigd van f 7,50 per pagina van het formaat A4.   

### Artikel  5  

Dit besluit treedt in werking met ingang van de dag na de datum van uitgifte van het *Staatsblad* waarin het wordt geplaatst.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State en de Algemene Rekenkamer.   

's-Gravenhage 
19 augustus 1992  
Beatrix  

De Minister van Economische Zaken, 
J. E. Andriessen   

de tiende september 1992 

De Minister van Justitie, 
E. M. H. Hirsch Ballin    
