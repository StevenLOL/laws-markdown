<meta http-equiv='Content-Type' content='text/html; charset=utf-8' />

##Besluit van 17 december 2002, houdende regels voor het gebruik van hefschroefvliegtuigen bij ziekenhuizen (Besluit hefschroefvliegtuigen bij ziekenhuizen milieubeheer)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volkshuisvesting, Ruimtelijke Ordening en Milieubeheer van 18 april 2002, nr. MJZ 2002035388, Centrale Directie Juridische Zaken, Afdeling Wetgeving;

Gelet op [artikel 8.44 van de Wet milieubeheer](../../../../../../../wet/wet/milieubeheer/BWBR0003245/README.md);

De Raad van State gehoord (advies van 9 juli 2002, nr. W08.02.0180/V);

Gezien het nader rapport van de Staatssecretaris van Volkshuisvesting, Ruimtelijke Ordening en Milieubeheer van 11 december 2002, nr. MJZ 2002105095, Centrale Directie Juridische Zaken, Afdeling Wetgeving;
Hebben goedgevonden en verstaan:    

### Artikel  1  

In dit besluit wordt verstaan onder: 

a. inrichting: een inrichting die behoort tot een categorie als aangewezen onder 23.1, onder a, van [bijlage I, onder C, bij het Besluit omgevingsrecht](../../../../../../../AMvB/besluit/omgevingsrecht/BWBR0027464/README.md);  

b. helitraumacentrum: een academisch ziekenhuis dat binnen de inrichting beschikt over een voorziening voor het landen en opstijgen van hefschroefvliegtuigen en die voorziening hoofdzakelijk in gebruik heeft voor het regulier vervoeren van een mobiel medisch team;  

c. neonaten: pasgeboren kinderen die spoedeisende medische zorg behoeven;  

d. patiënten: ongevalslachtoffers en zieken die spoedeisend medische zorg behoeven;  

e. mobiel medisch team: team bestaande uit in ieder geval een arts en een verpleegkundige, ieder met een specifieke opleiding en ervaring op het gebied van de pre-hospitale spoedeisende medische hulpverlening.   

### Artikel  2  

Dit besluit is van toepassing op een inrichting die beschikt over een voorziening voor het landen en opstijgen van hefschroefvliegtuigen.  

### Artikel  3  

Degene die een helitraumacentrum drijft, draagt er zorg voor dat het geluidsvermogensniveau van hefschroefvliegtuigen die door hem worden ingezet voor het vervoer van mobiele medische teams niet hoger is dan 140 dB(A). 

### Artikel  4  

Degene die een inrichting, niet zijnde een helitraumacentrum, drijft, draagt ervoor zorg dat zijn voorziening ten behoeve van het landen en opstijgen van hefschroefvliegtuigen uitsluitend door hefschroefvliegtuigen wordt gebruikt indien dit bijzonder is aangewezen voor: 

a. het vervoer van patiënten, met inbegrip van apparatuur en begeleidend personeel;  

b. het vervoer van neonaten, met inbegrip van apparatuur en begeleidend personeel;  

c. het vervoer van organen of transplantatieteams in het kader van transplantatie;  

d. het vervoer van een lid van een mobiel medisch team die, nadat het mobiel medisch team met een hefschroefvliegtuig op een ongevallenlocatie is ingezet, met een patiënt anders dan met een hefschroefvliegtuig naar de inrichting is vervoerd;  

e. het verplaatsen van een hefschroefvliegtuig in verband met opleiding en training van de piloot tot ten hoogste 20 vliegbewegingen per inrichting per kalenderjaar.   

### Artikel  5  

Degene die een helitraumacentrum drijft, draagt ervoor zorg dat zijn voorziening ten behoeve van het landen en opstijgen van hefschroefvliegtuigen uitsluitend door hefschroefvliegtuigen wordt gebruikt indien dit bijzonder aangewezen is voor: 

a. het vervoer van patiënten, met inbegrip van apparatuur en begeleidend personeel;  

b. het vervoer van neonaten, met inbegrip van apparatuur en begeleidend personeel;  

c. het vervoer van organen of transplantatieteams in het kader van transplantatie;  

d. het vervoer van mobiele medische teams, met inbegrip van apparatuur naar en van ongevallenlocaties;  

e. het verplaatsen van een hefschroefvliegtuig in verband met de komst van een ander hefschroefvliegtuig dat patiënten, neonaten, organen of transplantatieteams vervoert;  

f. het verplaatsen van een hefschroefvliegtuig tot ten hoogste 400 vliegbewegingen per helitraumacentrum per kalenderjaar in verband met: 

1. onderhoud of reparatie;  

2. tankvluchten;  

3. opleiding en training van de piloot en van het mobiel medisch team.     

### Artikel  6  

1.  Degene die de inrichting drijft, registreert met betrekking tot het gebruik van zijn voorziening ten behoeve van het landen en opstijgen van hefschroefvliegtuigen ten minste de volgende gegevens: 

a. de reden voor het gebruik van de voorziening;  

b. tijd van vertrek;  

c. tijd van aankomst.     
2.  De registratie wordt binnen twee werkdagen na gebruik van de voorziening bijgewerkt en ten minste vijf jaar bewaard na vastlegging in de registratie.  

### Artikel  7  

1.  Dit besluit is op het moment van inwerkingtreding ook van toepassing op inrichtingen die al zijn opgericht op het tijdstip waarop dit besluit in werking treedt.   
2.  In afwijking van artikel 3 is het degene die op het moment van inwerkingtreding van dit besluit een helitraumacentrum drijft, tot het moment van vervanging van het hefschroefvliegtuig dat ten tijde van inwerkingtreding van dit besluit wordt ingezet voor het vervoer van mobiele medische teams, toegestaan een hefschroefvliegtuig in te zetten met een geluidsvermogensniveau van ten hoogste 145 dB(A).   
3.  Het is degene die een helitraumacentrum drijft tot 1 januari 2005 toegestaan zijn voorziening ten behoeve van het landen en opstijgen van hefschroefvliegtuigen ook te gebruiken voor het verplaatsen van het hefschroefvliegtuig van en naar een stallingsplaats buiten het terrein van de inrichting tot ten hoogste 800 vliegbewegingen per jaar.  

### Artikel  8  

Dit besluit treedt in werking met ingang van de eerste dag van de tweede kalendermaand na de datum van uitgifte van het Staatsblad waarin het wordt geplaatst. 

### Artikel  9  

Dit besluit wordt aangehaald als: Besluit hefschroefvliegtuigen bij ziekenhuizen milieubeheer. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
17 december 2002  
Beatrix  

De Staatssecretaris van Volkshuisvesting, Ruimtelijke Ordening en Milieubeheer, 
P. L. B. A. van Geel   

de dertigste december 2002 

De Minister van Justitie, 
J. P. H. Donner     
