<meta http-equiv='Content-Type' content='text/html; charset=utf-8' />

##Besluit van 3 augustus 2004, houdende aanwijzing van de gegevens over een gebruiker en het telecommunicatie-verkeer met betrekking tot die gebruiker die van een aanbieder van een openbaar telecommunicatienetwerk of een openbare telecommunicatiedienst kunnen worden gevorderd (Besluit vorderen gegevens telecommunicatie)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Justitie van 17 maart 2004, nr. 5275464/04/6;

Gelet op artikel 126n, eerste lid, tweede volzin, en artikel 126u, eerste lid, tweede volzin, van het Wetboek van Strafvordering;

De Raad van State gehoord (advies van 22 april 2004, nr. W03.04.0125/l);

Gezien het nader rapport van Onze Minister van Justitie van 20 juli 2004, nr. 5298172/04/6;
Hebben goedgevonden en verstaan:

###Artikel 1 

In dit besluit wordt verstaan onder:

a.gebruiker: een gebruiker als bedoeld in artikel 126n, tweede lid, van het Wetboek van Strafvordering;

b.nummer: een nummer als bedoeld in [artikel 1.1, onderdeel bb, van de Telecommunicatiewet](../../../../../../wet/telecommunicatiewet/BWBR0009950/README.md).

### Artikel  2  

De volgende gegevens worden aangewezen als gegevens in de zin van [artikel 126n, eerste lid, tweede volzin](../../../../../../wet/wet/van/15/januari/1921/BWBR0001903/README.md), [artikel 126u, eerste lid, tweede volzin](../../../../../../wet/wet/van/15/januari/1921/BWBR0001903/README.md), en [artikel 126zh, eerste lid, tweede volzin, van het Wetboek van Strafvordering](../../../../../../wet/wet/van/15/januari/1921/BWBR0001903/README.md): 

a. de naam, het adres en de woonplaats van de gebruiker;  

b. de nummers van de gebruiker;  

c. de naam, het adres, de woonplaats en het nummer van de natuurlijke persoon of rechtspersoon met wie de gebruiker verbinding heeft, heeft gehad of heeft getracht tot stand te brengen, of van de natuurlijke persoon of rechtspersoon die heeft getracht met de gebruiker verbinding tot stand te brengen;  

d. de datum en het tijdstip waarop de verbinding met de gebruiker tot stand is gebracht en beëindigd en de duur van de verbinding, dan wel, ingeval er geen verbinding tot stand is gekomen, de datum en het tijdstip waarop is getracht verbinding met de gebruiker tot stand te brengen, alsmede de afwijking van dit tijdstip van de wettelijke tijd, bedoeld in [artikel 1, eerste lid, van de wet van 16 juli 1958 tot nadere regeling van de wettelijke tijd](../../../../../../wet/wet/tot/nadere/regeling/van/de/wettelijke/tijd/BWBR0002288/README.md) (Stb. 352);  

e. de locatiegegevens van het netwerkaansluitpunt dan wel gegevens betreffende de geografische positie van de randapparatuur van een gebruiker ingeval van een verbinding of poging daartoe;  

f. de nummers van de randapparatuur waarvan de gebruiker gebruik maakt of heeft gemaakt;  

g. de soorten diensten waarvan de gebruiker gebruik maakt of heeft gemaakt evenals de daarbij behorende gegevens;  

h. de naam, het adres en de woonplaats van degene die de rekening betaalt voor de openbare telecommunicatiediensten en telecommunicatienetwerken die de gebruiker ter beschikking heeft of heeft gehad, indien deze een ander is dan de gebruiker.   

###Artikel 3 

Dit besluit treedt in werking op het tijdstip waarop de wet van 18 maart 2004 tot wijziging van het Wetboek van Strafvordering en andere wetten in verband met de aanpassing van de bevoegdheden tot het vorderen van gegevens terzake van telecommunicatie (vorderen gegevens telecommunicatie) (Stb. 105) in werking treedt.

###Artikel 4 

Dit besluit wordt aangehaald als: Besluit vorderen gegevens telecommunicatie.

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.

's-Gravenhage
3 augustus 2004
Beatrix

De Minister van Justitie , 
J. P. H.Donner

de *negentiende* augustus 2004

De Minister van Justitie , 
J. P. H.Donner
