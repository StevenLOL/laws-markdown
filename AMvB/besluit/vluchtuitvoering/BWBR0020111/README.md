<meta http-equiv='Content-Type' content='text/html; charset=utf-8' />

##Besluit van 13 juli 2006, houdende regels voor de uitvoering van vluchten met luchtvaartuigen (Besluit vluchtuitvoering)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Verkeer en Waterstaat van 4 mei 2006, nr. HDJZ/LUV-2006-623, Hoofddirectie Juridische Zaken, gedaan in overeenstemming met de Staatssecretaris van Defensie en de Minister van Justitie;

Gelet op de artikelen 1.2, tweede lid, 4.1, tweede en derde lid, 4.2, eerste en vijfde lid, en 4.6, eerste lid, van de Wet luchtvaart;

De Raad van State gehoord (advies van 22 juni 2006, nr. W09.06.0152/V);

Gezien het nader rapport van de Staatssecretaris van Verkeer en Waterstaat, uitgebracht in overeenstemming met de Staatssecretaris van Defensie en de Minister van Justitie van 6 juli 2006, nr. HDJZ/LUV-2006-1004, Hoofddirectie Juridische Zaken; uitgebracht in overeenstemming met de Staatssecretaris van Defensie en de Minister van Justitie;
Hebben goedgevonden en verstaan:    

### Artikel  1  

1.  In dit besluit en de daarop berustende bepalingen wordt verstaan onder:  *EG-verordening 3922/91*: verordening (EEG) nr. 3922/91 van de Raad van de Europese Gemeenschappen van 16 december 1991 inzake de harmonisatie van technische voorschriften en administratieve procedures op het gebied van de burgerluchtvaart (PbEG L 373); *helikopter:* gemotoriseerd luchtvaartuig met rotorbladen, zwaarder dan lucht, dat hoofdzakelijk in de lucht gehouden kan worden door aërodynamische reactiekrachten op zijn rotorbladen;  *JAR-OPS 3:* sectie 1 van het technisch voorschrift, vastgesteld door de Joint Aviation Authorities, betreffende uitvoering van een vlucht door een helikopter;  *luchtschip:* luchtvaartuig, lichter dan lucht, dat is voorzien van een voortstuwingsinrichting en een besturingsinrichting;  *luchtwerk:* een vlucht met een vliegtuig of helikopter waarbij dit of deze gebruikt wordt voor speciale diensten zoals bijvoorbeeld landbouw, fotografie, film, onderzoek, observatie en patrouille, reddingsoperaties of reclame;  *vliegtuig:* gemotoriseerd luchtvaartuig met vaste vleugels, zwaarder dan lucht, dat hoofdzakelijk in de lucht gehouden kan worden door aërodynamische reactiekrachten op zijn vleugels;  *vrije ballon:* luchtvaartuig, lichter dan lucht, niet voorzien van een voortstuwingsinstallatie en ingericht om ten minste één persoon te vervoeren;  *wet:* Wet luchtvaart.   
2.  De bij of krachtens dit besluit vastgestelde bepalingen zijn van toepassing op burgerluchtvaartuigen.  

### Artikel  1a  
Treedt in werking per 01-07-2015 

Artikel 4.1, tweede lid, laatste zin, van de Wet luchtvaart is niet van toepassing op een ROC. 

### Artikel  2  

1.  Onze Minister van Infrastructuur en Milieu geeft op aanvraag een AOC af indien wordt voldaan aan: 

a. voor vluchten met een vliegtuig: bijlage III bij EG-verordening 3922/91;  

b. voor vluchten met een helikopter: JAR-OPS 3.     
2.  Onze Minister van Infrastructuur en Milieu maakt de tekst van JAR-OPS 3 bekend middels een mededeling in de Staatscourant waarin is aangegeven waar de tekst ter inzage is gelegd. Van een wijziging in de tekst wordt eveneens mededeling gedaan in de Staatscourant.   
3.  Bij ministeriële regeling kunnen ten aanzien van de gegevens, die bij een aanvraag om afgifte of wijziging dan wel het instandhouden van een AOC dienen te worden verstrekt, regels worden gesteld.   
4.  Een AOC wordt afgegeven voor onbepaalde tijd.  

### Artikel  4  

1.  De uitvoering van een vlucht, krachtens een AOC afgegeven op grond van artikel 2, eerste lid, voldoet aan de regels, bedoeld in het desbetreffende onderdeel van dat lid.   
2.  Onverminderd het eerste lid, kunnen bij ministeriële regeling regels worden gesteld met betrekking tot de uitvoering van een vlucht als bedoeld in artikel 2, eerste lid, in verband met de veiligheid van de vluchtuitvoering en de beveiliging van de burgerluchtvaart.  

### Artikel  5  

Bij ministeriële regeling worden nadere regels gesteld met betrekking tot de vergoedingen, die verschuldigd zijn voor de kosten van de behandeling van een aanvraag om afgifte van een AOC, een wijziging dan wel het instandhouden daarvan. 

### Artikel  5a  

De hoogte en de wijze van betaling van de vergoeding voor de kosten voor handelingen in het kader van de uitvoering van internationale overeenkomsten gesloten door de Europese Unie en internationale overeenkomsten gesloten door Nederland met derde landen, voor zover dit besluit hier niet reeds in voorziet, wordt bij ministeriële regeling vastgesteld. 

### Artikel  6  

1.  Het in artikel 4.1 van de wet bedoelde verbod om zonder AOC vluchten tegen vergoeding uit te voeren, geldt niet voor: 

a. vluchten met een luchtschip;  

b. luchtwerk;  

c. vluchten met een vrije ballon.     
2.  Bij ministeriële regeling kunnen regels worden gesteld over de uitvoering van vluchten als bedoeld in het eerste lid.   
3.  Voor zover krachtens het tweede lid regels zijn gesteld, worden vluchten als bedoeld in het eerste lid uitgevoerd met inachtneming van die regels. 

### Artikel  7  

1.  Bij ministeriële regeling kunnen regels worden gesteld met betrekking tot de uitvoering van een vlucht niet door een luchtvaartmaatschappij dan wel niet tegen vergoeding.   
2.  Een vlucht als bedoeld in het eerste lid wordt uitgevoerd met inachtneming van de ministeriële regeling, bedoeld in het eerste lid.  

### Artikel  8  

Handelen in strijd met de artikelen 4, 6, derde lid, en 7, tweede lid, is een strafbaar feit. 

### Artikel  9  

Wijzigt de Regeling Toezicht Luchtvaart. 

### Artikel  10  

Dit besluit treedt in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld. 

### Artikel  11  

Dit besluit wordt aangehaald als: Besluit vluchtuitvoering. 

Lasten en bevelen dat dit besluit met de daarbij behorende nota van toelichting in het Staatsblad wordt geplaatst.   

Tavarnelle 
13 juli 2006  
Beatrix  

De Staatssecretaris van Verkeer en Waterstaat , 
M. H. Schultz van Haegen-Maas Geesteranus   

de *tweeëntwintigste* augustus 2006 

De Minister van Justitie , 
J. P. H. Donner    
