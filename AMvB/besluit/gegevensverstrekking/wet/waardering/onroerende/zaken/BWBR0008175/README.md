<meta http-equiv='Content-Type' content='text/html; charset=utf-8' />

##Besluit van 10 juli 1996, houdende regels inzake de verstrekking van gegevens ten behoeve van de waardebepaling en waardevaststelling ingevolge de Wet waardering onroerende zaken (Besluit gegevensverstrekking Wet waardering onroerende zaken)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Financiën van 6 februari 1996, nr. WDB96/021M, Directoraat-Generaal voor Fiscale Zaken, Directie Wetgeving Directe Belastingen, gedaan mede namens de Staatssecretaris van Binnenlandse Zaken, mw. A. G. M. van de Vondervoort;

Gelet op [artikel 31 van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md);

De Raad van State gehoord (advies van 4 juni 1996, nr. W06.96.0054);

Gezien het nader rapport van de Staatssecretaris van Financiën van 28 juni 1996, nr. WDB96/230U, Directoraat-Generaal voor Fiscale Zaken, Directie Wetgeving Directe Belastingen, uitgebracht mede namens de Staatssecretaris van Binnenlandse Zaken, mw. A.G.M. van de Vondervoort;
Hebben goedgevonden en verstaan:    

### Artikel  1  

1.  In dit besluit wordt verstaan onder informatieplichtige: degene die in het bezit is van boeken, bescheiden of andere gegevensdragers waarvan de raadpleging, onderscheidenlijk de gegevens- en inlichtingenverstrekking van belang kunnen zijn voor de vaststelling van feiten die van invloed kunnen zijn op de bepaling en de vaststelling van de waarde van onroerende zaken ingevolge de [hoofdstukken III](../../../../../../../../wet/wet/waardering/onroerende/zaken/BWBR0007119/README.md) en [IV van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md), dan wel degene die van deze feiten kennis draagt, met dien verstande dat: 

a. voor de waardebepaling van een onroerende zaak, bedoeld in [hoofdstuk III van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md), en voor de ten behoeve van de waardebepaling uit te voeren marktanalyse, bedoeld in [artikel 4 van het Uitvoeringsbesluit onderbouwing en uitvoering waardebepaling Wet waardering onroerende zaken](../../../../../../../../AMvB/uitvoeringsbesluit/onderbouwing/en/uitvoering/waardebepaling/wet/etc/BWBR0007179/README.md), slechts hieronder wordt begrepen: 

1°. de eigenaar, bezitter, beperkt of persoonlijk gerechtigde of beheerder van een onroerende zaak;  

2°. een ieder die bemiddelt bij transacties met onroerende zaken;  

3°. degene die onroerende zaken vervaardigt of doet vervaardigen;    

b. voor de waardevaststelling van een onroerende zaak, bedoeld in [hoofdstuk IV van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md), slechts hieronder wordt begrepen: 

1°. de eigenaar, bezitter, beperkt of persoonlijk gerechtigde of beheerder van een onroerende zaak;  

2°. de eigenaar of beheerder van een energie- of waterleidingbedrijf.       
2.  De in dit besluit opgenomen verplichtingen gelden mede voor een administratiekantoor dat ten behoeve van een in het eerste lid bedoelde informatieplichtige werkzaam is.   
3.  Informatieplichtig als bedoeld in het eerste lid zijn slechts degenen die voor de heffing van rijksbelastingen administratieplichtig zijn.   
4.  Voor zover dit redelijkerwijs van belang kan worden geacht voor de uitvoering van dit besluit, gelden de in dit besluit genoemde bevoegdheden en verplichtingen ook buiten de gemeente.   

### Artikel  2  

Een informatieplichtige als bedoeld in artikel 1, eerste lid, aanhef en onderdeel a, die kennis heeft van, dan wel de beschikking heeft over gegevens betreffende: 

1°. datum, betrokken partijen, voorwaarden en koopsom inzake verkooptransacties van onroerende zaken of de vestiging van beperkte rechten waaraan deze zaken zijn onderworpen;  

2°. datum, betrokken partijen, voorwaarden en tegenprestatie inzake ingebruikgeving of datum, betrokken partijen, voorwaarden en huursom inzake verhuurtransacties van onroerende zaken die niet tot woning dienen;   is gehouden desgevraagd aan het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar: 

a. deze gegevens en inlichtingen te verstrekken, of  

b. de boeken, bescheiden en andere gegevensdragers of de inhoud daarvan – zulks ter keuze van het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar – voor raadpleging beschikbaar te stellen.    

### Artikel  3  

Een informatieplichtige als bedoeld in artikel 1, eerste lid, aanhef en onderdeel *a*, onder 3°, die kennis heeft van, dan wel de beschikking heeft over gegevens betreffende de vervaardigingskosten, datum gereedmelding, bouwperiode of constructie van onroerende zaken, is gehouden desgevraagd aan het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar: 

a. deze gegevens en inlichtingen te verstrekken, of  

b. de boeken, bescheiden en andere gegevensdragers of de inhoud daarvan – zulks ter keuze van het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar – voor raadpleging beschikbaar te stellen.    

### Artikel  4  

Een informatieplichtige als bedoeld in artikel 1, eerste lid, aanhef en onderdeel b, die kennis heeft van, dan wel de beschikking heeft over naam-, adres- en woonplaatsgegevens van de eigenaren, bezitters, beperkt of persoonlijk gerechtigden van een onroerende zaak, is gehouden desgevraagd aan het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar: 

a. deze gegevens en inlichtingen te verstrekken, of  

b. de boeken, bescheiden en andere gegevensdragers of de inhoud daarvan – zulks ter keuze van het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar – voor raadpleging beschikbaar te stellen.    

### Artikel  5  

1.  De in artikel 47, eerste lid, aanhef en onderdeel *b*, van de [Algemene wet inzake rijksbelastingen](../../../../../../../../wet/algemene/wet/inzake/rijksbelastingen/BWBR0002320/README.md) bedoelde verplichting geldt mede voor een administratiekantoor waarbij zich gegevensdragers bevinden van degene die voor de waardebepaling en de waardevaststelling, bedoeld in de [hoofdstukken III](../../../../../../../../wet/wet/waardering/onroerende/zaken/BWBR0007119/README.md) en [IV van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md), gehouden is deze, of de inhoud daarvan, aan het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar voor raadpleging beschikbaar te stellen.   
2.  Het college van burgemeester en wethouders of de in [artikel 1, tweede lid, van de Wet waardering onroerende zaken](../../../../../../../../wet/wet/waardering/onroerende/zaken/BWBR0007119/README.md) bedoelde gemeenteambtenaar stelt degene wiens gegevensdragers het bij een administratiekantoor vordert, gelijktijdig hiervan in kennis.   

### Artikel  6  

Dit besluit treedt in werking met ingang van de tweede dag na de datum van uitgifte van het *Staatsblad* waarin het wordt geplaatst.  

### Artikel  7  

Dit besluit wordt aangehaald als: Besluit gegevensverstrekking Wet waardering onroerende zaken.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.   

Tavarnelle 
10 juli 1996  
Beatrix  

De Staatssecretaris van Financiën, 
W. A. F. G. Vermeend   

De Staatssecretaris van Binnenlandse Zaken, 
A. G. M. van de Vondervoort   

drieëntwintigste juli 1996 

De Minister van Justitie, 
W. Sorgdrager    
