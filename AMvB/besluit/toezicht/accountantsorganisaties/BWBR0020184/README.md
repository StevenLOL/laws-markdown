<meta http-equiv='Content-Type' content='text/html; charset=utf-8' />

##Besluit van 16 augustus 2006, houdende regels ter zake van de uitvoering van de Wet toezicht accountantsorganisaties (Besluit toezicht accountantsorganisaties)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Financiën van 22 juni 2006, nr. FM 2006-1525 M, Generale Thesaurie, Directie Financiële Markten, Afdeling Marktgedrag en Effectenverkeer;

Gelet op richtlijn nr. 2006/43/EG van 17 mei 2006 van het Europees Parlement en de Raad van de Europese Unie betreffende de wettelijke accountantscontrole van jaarrekeningen en geconsolideerde jaarrekeningen en tot wijziging van de Richtlijnen 78/660/EEG en 83/349/EEG van de Raad (PbEU L 157), de [artikelen 1, tweede lid](../../../../../wet/wet/toezicht/accountantsorganisaties/BWBR0019468/README.md), [8](../../../../../wet/wet/toezicht/accountantsorganisaties/BWBR0019468/README.md), [11, derde lid](../../../../../wet/wet/toezicht/accountantsorganisaties/BWBR0019468/README.md), [15, tweede lid](../../../../../wet/wet/toezicht/accountantsorganisaties/BWBR0019468/README.md), [18, derde lid](../../../../../wet/wet/toezicht/accountantsorganisaties/BWBR0019468/README.md), [19](../../../../../wet/wet/toezicht/accountantsorganisaties/BWBR0019468/README.md), [21, tweede lid](../../../../../wet/wet/toezicht/accountantsorganisaties/BWBR0019468/README.md), [22](../../../../../wet/wet/toezicht/accountantsorganisaties/BWBR0019468/README.md), [25](../../../../../wet/wet/toezicht/accountantsorganisaties/BWBR0019468/README.md), [26, tweede en derde lid](../../../../../wet/wet/toezicht/accountantsorganisaties/BWBR0019468/README.md), [41, vierde lid](../../../../../wet/wet/toezicht/accountantsorganisaties/BWBR0019468/README.md), en [55, eerste lid, van de Wet toezicht accountantsorganisaties](../../../../../wet/wet/toezicht/accountantsorganisaties/BWBR0019468/README.md);

De Raad van State gehoord (advies van 20 juli 2006, no. W06.06.0253/IV);

Gezien het nader rapport van Onze Minister van Financiën van 8 augustus 2006, nr. FM 2006-1908 U;
Hebben goedgevonden en verstaan:     
### Hoofdstuk  1  

####Begripsbepalingen

### Artikel  1  

In dit besluit wordt verstaan onder: 

controledossier: geheel van gegevens en bescheiden die zijn vastgelegd tijdens het uitvoeren van een wettelijke controle en waarop de externe accountant zijn verklaring baseert;  

groepsaccountant: externe accountant die de verantwoordelijkheid draagt voor het afgeven van een accountantsverklaring bij de jaarrekening die mede de geconsolideerde jaarrekening van een groep ondernemingen of instellingen bevat;  

medewerkers: externe accountants en overige personen die werkzaam zijn bij of verbonden zijn aan een accountantsorganisatie en die zijn betrokken bij de uitvoering van wettelijke controles;  

NIVRA: Koninklijk Nederlands Instituut van Registeraccountants;  

NOvAA: Nederlandse Orde van Accountants-Administratieconsulenten;  

verbonden entiteit: onderneming of instelling die met een accountantsorganisatie is verbonden door middel van gemeenschappelijke eigendom, zeggenschap of bestuur;  

wet: [Wet toezicht accountantsorganisaties](../../../../../wet/wet/toezicht/accountantsorganisaties/BWBR0019468/README.md).    

### Hoofdstuk  2  

####Bepalingen ter uitvoering van de [artikelen 8](../../../../../wet/wet/toezicht/accountantsorganisaties/BWBR0019468/README.md) en [12c, eerste en tweede lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  2  

1.  Een aanvraag van een vergunning als bedoeld in [artikel 5 van de wet](../../../../../wet/wet/toezicht/accountantsorganisaties/BWBR0019468/README.md) wordt schriftelijk ingediend en bevat de volgende gegevens en bescheiden: 

a. de datum van de aanvraag;  

b. de naam, het adres en de vestigingsplaats of de woonplaats van de aanvrager;  

c. de contactgegevens, de contactpersoon en, indien aanwezig, het internetadres van de aanvrager;  

d. de rechtsvorm van de aanvrager;  

e. een beschrijving van de juridische en organisatorische structuur van de aanvrager;  

f. de statuten of overeenkomsten waarin de juridische en organisatorische structuur van de aanvrager zijn vastgelegd;  

g. indien van toepassing: een opgave van het nummer van inschrijving in het handelsregister;  

h. de namen, adressen en vestigingsplaatsen van alle vestigingen van de aanvrager;  

i. de naam en het zakelijk adres van alle natuurlijke personen die middellijk of onmiddellijk aandeelhouder zijn van de aanvrager;  

j. indien de aanvrager een vennootschap of maatschap is: de naam, het zakelijk adres en de woonplaats of vestigingsplaats van alle natuurlijke personen die middellijk of onmiddellijk partij zijn bij de overeenkomst van maatschap of vennootschap;  

k. de naam, het woonadres, het zakelijk adres, en, voor zover van toepassing, het inschrijvingsnummer bij een beroepsorganisatie van alle personen die het dagelijks beleid van de aanvrager bepalen of mede bepalen en de naam van die organisatie;  

l. de naam, het woonadres, het zakelijk adres en de vestigingsplaats of de woonplaats van alle leden van het toezichthoudende orgaan van de aanvrager, of bij afwezigheid daarvan, van enig ander orgaan dat toezicht houdt op het bestuur van de aanvrager;  

m. indien de aanvrager deel uitmaakt van een netwerk: 

1°. een beschrijving van de juridische en organisatorische structuur van het netwerk; en  

2°. de namen, adressen en vestigingsplaatsen van de onderscheiden onderdelen van het netwerk, waaronder verbonden entiteiten; of  

3°. een verwijzing naar de plaats waar de in onderdeel 2° bedoelde informatie publiek toegankelijk is;    

n. de naam en het inschrijvingsnummer bij het NIVRA of de NOvAA van alle externe accountants die de aanvrager doet inschrijven in het register, bedoeld in [artikel 11 van de wet](../../../../../wet/wet/toezicht/accountantsorganisaties/BWBR0019468/README.md), alsmede of deze externe accountants bij de aanvrager werkzaam zijn, dan wel aan hem zijn verbonden;  

o. indien een externe accountant als bedoeld in onderdeel n, is ingeschreven in de registers van andere toezichthoudende instanties: de naam van de toezichthoudende instanties en, indien van toepassing, het inschrijvingsnummer;  

p. indien de aanvrager is ingeschreven als auditkantoor of auditorganisatie van een derde land in de registers van toezichthoudende instanties in lidstaten: de naam van de toezichthoudende instanties en, indien van toepassing, het inschrijvingsnummer;  

q. indien de aanvrager is ingeschreven in de registers van toezichthoudende instanties in staten die geen lidstaat zijn: de naam van de toezichthoudende instanties en, indien van toepassing, het inschrijvingsnummer; en  

r. het aantal wettelijke controles dat de aanvrager gedurende een periode van twaalf maanden vanaf het tijdstip van de aanvraag voornemens is te verrichten bij organisaties van openbaar belang of andere ondernemingen of instellingen.     
2.  Desgevraagd verstrekt de aanvrager aan de Autoriteit Financiële Markten tevens overige gegevens en bescheiden die naar het oordeel van de Autoriteit Financiële Markten nodig zijn in het belang van de beoordeling van de aanvraag.   
3.  Voor een aanvraag als bedoeld in het eerste lid wordt gebruik gemaakt van door de Autoriteit Financiële Markten voorgeschreven formulieren.   
4.  Een aanvraag als bedoeld in het eerste lid wordt ondertekend door tenminste een van de personen die het dagelijks beleid van een accountantsorganisatie bepalen.   

### Artikel  2a  

1.  Een aanvraag tot inschrijving in het register, bedoeld in [artikel 12c, eerste lid, van de wet](../../../../../wet/wet/toezicht/accountantsorganisaties/BWBR0019468/README.md), wordt schriftelijk ingediend en bevat de volgende gegevens: 

a. de datum van de aanvraag;  

b. de naam, het adres en de vestigingsplaats of de woonplaats van de aanvrager;  

c. de contactgegevens, de contactpersoon en, indien aanwezig, het internetadres van de aanvrager;  

d. de rechtsvorm van de aanvrager;  

e. de naam van alle auditors van een derde land die de aanvrager doet inschrijven in het register, bedoeld in [artikel 11 van de wet](../../../../../wet/wet/toezicht/accountantsorganisaties/BWBR0019468/README.md), de naam van de toezichthoudende instanties in dat derde land waarbij deze auditors van een derde land zijn geregistreerd en, voor zover van toepassing, het inschrijvingsnummer;  

f. de namen, adressen en vestigingsplaatsen van alle vestigingen van de aanvrager van waaruit verklaringen worden of zullen worden afgegeven als bedoeld in [artikel 12b van de wet](../../../../../wet/wet/toezicht/accountantsorganisaties/BWBR0019468/README.md);  

g. de naam, het zakelijk adres en, indien van toepassing, het inschrijvingsnummer bij een beroepsorganisatie van alle personen die het dagelijks beleid van de aanvrager bepalen of mede bepalen, alsmede de naam van die beroepsorganisatie;  

h. indien de aanvrager deel uitmaakt van een netwerk: 

1°. een beschrijving van de juridische en organisatorische structuur van het netwerk; en  

2°. de namen, adressen en vestigingsplaatsen van de onderscheiden onderdelen van het netwerk; of  

3°. een verwijzing naar de plaats waar de in onderdeel 2° bedoelde informatie publiek toegankelijk is;    

i. indien de aanvrager is ingeschreven als auditkantoor of auditorganisatie van een derde land in de registers van toezichthoudende instanties in lidstaten: de naam van de toezichthoudende instanties en, indien van toepassing, het inschrijvingsnummer;  

j. indien de aanvrager is ingeschreven in de registers van toezichthoudende instanties in staten die geen lidstaat zijn: de naam van de toezichthoudende instanties en, indien van toepassing, het inschrijvingsnummer.     
2.  Desgevraagd verstrekt de aanvrager aan de Autoriteit Financiële Markten tevens overige gegevens en bescheiden die naar het oordeel van de Autoriteit Financiële Markten nodig zijn in het belang van de beoordeling van de aanvraag.   
3.  Voor een aanvraag als bedoeld in het eerste lid wordt gebruik gemaakt van door de Autoriteit Financiële Markten voorgeschreven formulieren.   
4.  Een aanvraag als bedoeld in het eerste lid wordt ondertekend door tenminste een van de personen die het dagelijks beleid van een auditorganisatie van een derde land bepalen.   

### Artikel  2b  

Het transparantieverslag, bedoeld in [artikel 12c, eerste lid, onderdeel d, van de wet](../../../../../wet/wet/toezicht/accountantsorganisaties/BWBR0019468/README.md), bevat informatie die gelijkwaardig is aan de informatie, genoemd in artikel 30, eerste lid.  

### Artikel  3  

1.  Een aanvrager meldt een wijziging in de gegevens of bescheiden die hij heeft overgelegd op grond van artikel 2, eerste of tweede lid, of artikel 2a, eerste of tweede lid onverwijld schriftelijk aan de Autoriteit Financiële Markten.   
2.  Onverminderd het bepaalde in artikel 7, meldt een accountantsorganisatie een wijziging in de gegevens of bescheiden die zij heeft overgelegd op grond van artikel 2, eerste lid, onderdelen b tot en met d, h tot en met l, m, onder 2°, en n onverwijld en wijzigingen in de overige in artikel 2, eerste en tweede lid, bedoelde gegevens of bescheiden, met uitzondering van de in onderdeel r bedoelde gegevens, ten minste eenmaal per kwartaal, schriftelijk aan de Autoriteit Financiële Markten.   
3.  Een auditorganisatie van een derde land meldt een wijziging in de gegevens of bescheiden die zij heeft overgelegd op grond van artikel 2a, eerste lid, onderdelen b tot en met j, onverwijld en wijzigingen in de in artikel 2a, tweede lid, bedoelde gegevens en bescheiden tenminste eenmaal per kwartaal schriftelijk aan de Autoriteit Financiële Markten.   

### Hoofdstuk  3  

####Bepaling ter uitvoering van [artikel 11, derde lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  4  

1.  Het register, bedoeld in [artikel 11 van de wet](../../../../../wet/wet/toezicht/accountantsorganisaties/BWBR0019468/README.md), vermeldt: 

a. de datum van vergunningverlening als bedoeld in [artikel 6, eerste lid, van de wet](../../../../../wet/wet/toezicht/accountantsorganisaties/BWBR0019468/README.md);  

b. de datum van inschrijving in het register als bedoeld in [artikel 12c, eerste lid, van de wet](../../../../../wet/wet/toezicht/accountantsorganisaties/BWBR0019468/README.md);  

c. de in artikel 2, eerste lid, onderdelen b tot en met d, h tot en met j, k, met uitzondering van het woonadres, l, met uitzondering van het woonadres, m, onder 2° of 3°, en n tot en met q, bedoelde gegevens;  

d. de in artikel 2a, eerste lid, onderdelen b tot en met j bedoelde gegevens, voor zover het register deze gegevens niet reeds bevat op grond van onderdeel c; en  

e. het feit dat de Autoriteit Financiële Markten belast is met het verlenen van vergunningen als bedoeld in [artikel 5 van de wet](../../../../../wet/wet/toezicht/accountantsorganisaties/BWBR0019468/README.md), toezicht en handhaving zoals geregeld in [hoofdstuk 5 van de wet](../../../../../wet/wet/toezicht/accountantsorganisaties/BWBR0019468/README.md) en het uitvaardigen van openbare waarschuwingen en de publicatie van handhavingsmaatregelen zoals geregeld in [hoofdstuk 6 van de wet](../../../../../wet/wet/toezicht/accountantsorganisaties/BWBR0019468/README.md), alsmede het adres van de Autoriteit Financiële Markten.     
2.  Indien een vergunning mede strekt tot het verrichten van wettelijke controles bij organisaties van openbaar belang, wordt dat vermeld in het register.   
3.  De Autoriteit Financiële Markten verwerkt een ingevolge artikel 3, tweede en derde lid, gemelde wijziging van de in het eerste lid bedoelde gegevens binnen vijf werkdagen na ontvangst van de melding in het register.   

### Hoofdstuk  4  

####Bepalingen ter uitvoering van [artikel 15, tweede lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  5  

Een accountantsorganisatie die voornemens is een persoon te benoemen in een functie waarbij deze persoon het dagelijks beleid van de accountantsorganisatie zal bepalen of medebepalen, gaat daartoe niet over dan nadat de Autoriteit Financiële Markten diens betrouwbaarheid heeft beoordeeld en heeft meegedeeld dat deze buiten twijfel staat.  

### Artikel  6  

De betrouwbaarheid van een persoon die het beleid van een accountantsorganisatie bepaalt of mede bepaalt, staat buiten twijfel wanneer dat eenmaal door de Autoriteit Financiële Markten of De Nederlandsche Bank NV is vastgesteld voor de toepassing van enige wet, zolang niet een wijziging in de relevante feiten of omstandigheden een aanleiding geeft tot een nieuwe beoordeling.  

### Artikel  7  

Indien een accountantsorganisatie in het kader van haar normale bedrijfsvoering vaststelt dat zich een wijziging heeft voorgedaan in de gegevens, bedoeld in artikel 2, tweede lid, die nodig zijn in het belang van de beoordeling van de betrouwbaarheid van een persoon als bedoeld in artikel 6, meldt zij dit onverwijld schriftelijk aan de Autoriteit Financiële Markten.  

### Hoofdstuk  5  

####Bepalingen ter uitvoering van [artikel 18, derde lid](../../../../../wet/wet/toezicht/accountantsorganisaties/BWBR0019468/README.md), en [22 van de wet](../../../../../wet/wet/toezicht/accountantsorganisaties/BWBR0019468/README.md)

### §  1  

####Algemeen

### Artikel  8  

1.  Een accountantsorganisatie voert een beleid ten aanzien van het stelsel van kwaliteitsbeheersing.   
2.  Het stelsel van kwaliteitsbeheersing bevat procedures, beschrijvingen en standaarden als bedoeld in de artikelen 11, tweede lid, en 16, die ten doel hebben de naleving door de accountantsorganisatie te waarborgen van de bij en krachtens de [artikelen 14 tot en met 24 van de wet](../../../../../wet/wet/toezicht/accountantsorganisaties/BWBR0019468/README.md) gestelde regels.   
3.  De accountantsorganisatie legt het in het eerste lid bedoelde beleid en het stelsel van kwaliteitsbeheersing schriftelijk vast.   
4.  De accountantsorganisatie bewaart het stelsel van kwaliteitsbeheersing en de schriftelijke vastlegging van het beleid, bedoeld in het eerste lid gedurende ten minste zeven jaren nadat zij zijn vastgelegd.   
5.  De accountantsorganisatie deelt het in het eerste lid bedoelde beleid en het stelsel van kwaliteitsbeheersing mede aan haar medewerkers en maakt dit voor hen toegankelijk.   

### Artikel  9  

Een accountantsorganisatie houdt zich aan de verordeningen en nadere voorschriften die krachtens de [artikelen 19, vierde lid, van de Wet op de Registeraccountants](../../../../../wet/wet/op/de/registeraccountants/BWBR0002374/README.md) en [artikel 24, vierde lid, van de Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) zijn vastgesteld en die nadere regels stellen terzake van de in dit hoofdstuk geregelde onderwerpen.  

### §  2  

####Cliëntenadministratie

### Artikel  10  

1.  Een accountantsorganisatie houdt een systematische, toegankelijke en actuele cliëntenadministratie bij waarin per controlecliënt, voor zover van toepassing, de volgende gegevens worden vastgelegd: 

a. de naam, het adres en de vestigingsplaats;  

b. of de controlecliënt een organisatie van openbaar belang is;  

c. de naam van de externe accountant; en  

d. de per boekjaar in rekening gebrachte vergoedingen voor de wettelijke controle en de in rekening gebrachte vergoedingen voor de overige verleende diensten.     
2.  De accountantsorganisatie bewaart de gegevens in haar cliëntenadministratie gedurende ten minste zeven jaren nadat zij zijn vastgelegd.   

### §  3  

####Controledossier

### Artikel  11  

1.  Een accountantsorganisatie zorgt ervoor dat externe accountants voor elke wettelijke controle een controledossier inrichten.   
2.  Een accountantsorganisatie heeft een standaard voor de inrichting van een controledossier.   
3.  In het controledossier worden ten minste de volgende gegevens en bescheiden schriftelijk of elektronisch vastgelegd: 

a. de overeenkomst tussen de accountantsorganisatie en de controlecliënt en de eventuele wijzigingen daarin;  

b. de correspondentie met betrekking tot de controlecliënt, voor zover deze betrekking heeft op de wettelijke controle;  

c. een controleplan waarin de vermoedelijke reikwijdte en aanpak van de wettelijke controle worden vastgelegd;  

d. een beschrijving van de aard en de omvang van de uitgevoerde controlewerkzaamheden;  

e. de begin- en einddatum van uitvoering van de in het controleplan onderscheiden fasen van controlewerkzaamheden;  

f. de voornaamste bevindingen van de uitgevoerde controlewerkzaamheden;  

g. de uit de bevindingen, bedoeld in onderdeel f, getrokken conclusies;  

h. het oordeel van de externe accountant, zoals dat blijkt uit de door hem af te geven accountantsverklaring;  

i. de gegevens die worden vastgelegd ingevolge de artikelen 12, derde lid, artikel 13, tweede lid, 15a, eerste, derde en vijfde lid, 17, tweede lid, 20, derde lid, en 37, tweede lid; en  

j. de overige relevante gegevens en bescheiden die van belang zijn voor de onderbouwing van de door de externe accountant afgegeven verklaring en voor het toezicht op de naleving van de bij en krachtens de wet en de [Wet op de Registeraccountants](../../../../../wet/wet/op/de/registeraccountants/BWBR0002374/README.md) onderscheidenlijk de [Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) gestelde regels.     
4.  Een accountantsorganisatie zorgt ervoor dat de externe accountant uiterlijk twee maanden na de ondertekening van de accountantsverklaring de in het derde lid bedoelde gegevens en bescheiden in het controledossier heeft opgenomen en het controledossier heeft afgesloten.   
5.  Een accountantsorganisatie bewaart een controledossier gedurende ten minste zeven jaren nadat het is afgesloten.   

### §  4  

####Aanvaarding of continuering van opdrachten

### Artikel  12  

1.  Alvorens een accountantsorganisatie een opdracht tot het uitvoeren van een wettelijke controle aanvaardt of continueert, beoordeelt zij: 

a. of zij voldoet aan het gestelde bij en krachtens [paragraaf 3.1.2 van de wet](../../../../../wet/wet/toezicht/accountantsorganisaties/BWBR0019468/README.md) en, voor zover van toepassing, [paragraaf 3.1.3 van de wet](../../../../../wet/wet/toezicht/accountantsorganisaties/BWBR0019468/README.md);  

b. of zij beschikt over de benodigde vakbekwame medewerkers, tijd en middelen om de wettelijke controle naar behoren te verrichten;  

c. of de externe accountant, bedoeld in artikel 14, voldoet aan het gestelde bij en krachtens [afdeling 3.2 van de wet](../../../../../wet/wet/toezicht/accountantsorganisaties/BWBR0019468/README.md); en  

d. de integriteit van de controlecliënt.     
2.  De accountantsorganisatie waarborgt dat haar medewerkers haar de informatie verstrekken die van belang is voor de in het eerste lid bedoelde beoordeling.   
3.  De accountantsorganisatie legt de in het eerste lid bedoelde beoordeling vast.   

### Artikel  13  

1.  Indien na aanvaarding of continuering van een opdracht tot het verrichten van een wettelijke controle aan een accountantsorganisatie informatie bekend wordt die, was zij haar bekend geweest op het moment van aanvaarding of continuering van de opdracht, ertoe zou hebben geleid dat de opdracht niet dan wel in gewijzigde vorm zou zijn aanvaard of gecontinueerd, beëindigt de accountantsorganisatie de opdracht, tenzij deze in gewijzigde vorm kan worden voortgezet.   
2.  De accountantsorganisatie legt de in het eerste lid bedoelde beslissing vast, met inbegrip van de daaraan ten grondslag liggende overwegingen.   

### §  5  

####De uitvoering van de wettelijke controle

### Artikel  14  

Een accountantsorganisatie wijst voor de uitvoering van elke opdracht tot het verrichten van een wettelijke controle een externe accountant aan.  

### Artikel  15  

Een accountantsorganisatie stelt de benodigde tijd, middelen en personeel aan de externe accountant beschikbaar, opdat hij zijn taak naar behoren kan uitvoeren.  

### Artikel  15a  

1.  Een accountantsorganisatie die een wettelijke controle verricht van een jaarrekening die mede de geconsolideerde jaarrekening van een groep ondernemingen of instellingen bevat, zorgt ervoor dat de groepsaccountant onderzoek verricht, en daarover informatie vastlegt, naar de controlewerkzaamheden die door een externe accountant, accountantsorganisatie, auditkantoor, auditor van een derde land of auditorganisatie van een derde land zijn verricht met het oog op de groepscontrole.   
2.  Indien een onderdeel van een groep ondernemingen of instellingen is gecontroleerd door een auditor van een derde land of auditorganisatie van een derde land met statutaire zetel in een staat waarmee de Autoriteit Financiële Markten geen overeenkomst als bedoeld in [artikel 63j van de wet](../../../../../wet/wet/toezicht/accountantsorganisaties/BWBR0019468/README.md) heeft gesloten, zorgt de accountantsorganisatie dat de groepsaccountant, op verzoek van de Autoriteit Financiële Markten, de gegevens of inlichtingen verstrekt die op de controlewerkzaamheden van die auditors van een derde land of auditorganisaties van een derde land betrekking hebben, met inbegrip van de gegevens of inlichtingen met betrekking tot de groepscontrole, opdat de Autoriteit Financiële Markten het werk van de groepsaccountant kan beoordelen.   
3.  Met het oog op de verstrekking van de in het tweede lid bedoelde gegevens of inlichtingen aan de Autoriteit Financiële Markten, zorgt de accountantsorganisatie ervoor dat de groepsaccountant: 

a. een afschrift van deze gegevens of inlichtingen vastlegt;  

b. met de auditors van een derde land of auditorganisaties van een derde land overeenkomt dat hij, op verzoek, onbeperkt toegang heeft tot deze gegevens of inlichtingen; of  

c. andere passende maatregelen neemt teneinde de verstrekking van de in het tweede lid bedoelde gegevens of inlichtingen aan de Autoriteit Financiële Markten mogelijk te maken.     
4.  De accountantsorganisatie stelt passende procedures vast om de toegang tot de in het tweede lid bedoelde gegevens of inlichtingen te verkrijgen.   
5.  Indien gegevens of inlichtingen met betrekking tot een controle om wettelijke of andere redenen niet door de auditors van een derde land of auditorganisaties van een derde land aan de groepsaccountant kunnen worden verstrekt, zorgt de accountantsorganisatie ervoor dat de groepsaccountant vastlegt dat hij de in het vierde lid bedoelde procedures heeft gevolgd en, in het geval van andere dan wettelijke belemmeringen, dat dergelijke belemmeringen bestaan.   

### Artikel  16  

Een accountantsorganisatie heeft een standaard voor: 

a. het uitvoeren van wettelijke controles; en  

b. de begeleiding van, het toezicht op en de beoordeling van door de medewerkers uitgevoerde werkzaamheden.    

### Artikel  17  

1.  Een accountantsorganisatie zorgt ervoor dat een externe accountant ten behoeve van de uitvoering van een wettelijke controle zonodig advies vraagt aan vakbekwame personen.   
2.  De accountantsorganisatie zorgt ervoor dat de externe accountant het onderwerp van de adviesaanvraag en het verkregen advies vastlegt.   

### Artikel  18  

1.  Een accountantsorganisatie zorgt ervoor dat een kwaliteitsbeoordeling plaatsvindt van wettelijke controles die zij verricht bij organisaties van openbaar belang.   
2.  De accountantsorganisatie stelt toetsingscriteria op aan de hand waarvan zij vaststelt voor welke andere wettelijke controles dan bedoeld in het eerste lid een kwaliteitsbeoordeling plaatsvindt.   

### Artikel  19  

1.  De kwaliteitsbeoordeling wordt verricht door een kwaliteitsbeoordelaar.   
2.  Een kwaliteitsbeoordelaar is een registeraccountant of een Accountant-Administratieconsulent ten aanzien van wie in het accountantsregister een aantekening is geplaatst als bedoeld in [artikel 36, derde lid, van de Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) die niet is betrokken bij de uitvoering van de wettelijke controle die hij beoordeelt.   
3.  De kwaliteitsbeoordeling heeft ten doel te beoordelen of de externe accountant in redelijkheid tot het oordeel heeft kunnen komen, zoals dat blijkt uit de door hem af te geven accountantsverklaring.   
4.  De kwaliteitsbeoordelaar betrekt ten minste in zijn beoordeling: 

a. de mondeling en schriftelijk door de desbetreffende externe accountant, al dan niet op verzoek van de kwaliteitsbeoordelaar, gegeven informatie;  

b. de gecontroleerde financiële verantwoording;  

c. de voornaamste bevindingen van de uitgevoerde controlewerkzaamheden en de uit deze bevindingen getrokken conclusies; en  

d. het oordeel van de externe accountant, zoals dat blijkt uit de door hem af te geven accountantsverklaring.     
5.  De kwaliteitsbeoordeling van wettelijke controles die worden verricht bij organisaties van openbaar belang omvat ten minste een beoordeling van de volgende aspecten: 

a. de onafhankelijkheid van de accountantsorganisatie en de externe accountant met betrekking tot de controlecliënt;  

b. de belangrijke risico’s die de externe accountant tijdens het uitvoeren van de wettelijke controle heeft gesignaleerd en de maatregelen die hij heeft genomen om deze risico’s afdoende te beheersen;  

c. de afwegingen die de externe accountant heeft gemaakt, in het bijzonder met betrekking tot het materieel belang en de belangrijke risico’s, bedoeld in onderdeel b;  

d. de ingevolge artikel 17 gevraagde adviezen en de verwerking daarvan;  

e. de aard en de omvang van de gecorrigeerde en niet-gecorrigeerde afwijkingen in de financiële verantwoording die tijdens het uitvoeren van de wettelijke controle zijn gesignaleerd;  

f. de onderwerpen die naar aanleiding van de uitgevoerde controle zijn besproken met het bestuur en het toezichthoudende orgaan van de controlecliënt, en indien van toepassing met derden; en  

g. of de geselecteerde dossierstukken de werkzaamheden met betrekking tot belangrijke standpunten die de bij de controle betrokken medewerkers hebben ingenomen voldoende weergeven en of deze het oordeel van de externe accountant, zoals dat blijkt uit de door hem af te geven accountantsverklaring, onderbouwen.     

### Artikel  20  

1.  Een accountantsorganisatie zorgt ervoor dat de kwaliteitsbeoordelaar de uitkomst van de kwaliteitsbeoordeling bespreekt met de externe accountant. De accountantsorganisatie stelt een door de kwaliteitsbeoordelaar en de externe accountant te volgen procedure vast in het geval zij geen overeenstemming bereiken over de uitkomst van de kwaliteitsbeoordeling.   
2.  De kwaliteitsbeoordeling is voltooid op het tijdstip waarop de uitkomst van de kwaliteitsbeoordeling, volgens een door de accountantsorganisatie vast te stellen procedure, is medegedeeld aan de persoon, bedoeld in artikel 23, eerste lid, of aan de personen die het dagelijks beleid van de accountantsorganisatie bepalen.   
3.  De accountantsorganisatie legt de uitkomst van de kwaliteitsbeoordeling vast, met inbegrip van de aan die uitkomst ten grondslag liggende overwegingen.   

### Artikel  21  

Een accountantsorganisatie zorgt ervoor dat een externe accountant zijn accountantsverklaring niet eerder afgeeft dan nadat de kwaliteitsbeoordeling, voor zover deze is vereist ingevolge artikel 18, is voltooid.  

### §  6  

####Naleving van het stelsel van kwaliteitsbeheersing

### Artikel  22  

1.  Een accountantsorganisatie waarborgt de naleving van het stelsel van kwaliteitsbeheersing.   
2.  Een accountantsorganisatie evalueert jaarlijks het stelsel van kwaliteitsbeheersing en legt de uitkomst van deze evaluatie vast alsmede de door haar voorgenomen maatregelen tot aanpassing van het stelsel van kwaliteitsbeheersing.   

### Artikel  23  

1.  Een accountantsorganisatie die wettelijke controles verricht bij organisaties van openbaar belang wijst een persoon aan die binnen de accountantsorganisatie toeziet op de naleving van de bij en krachtens de [artikelen 13 tot en met 24 van de wet](../../../../../wet/wet/toezicht/accountantsorganisaties/BWBR0019468/README.md) gestelde regels. De accountantsorganisatie wijst eveneens een plaatsvervanger aan.   
2.  De in het eerste lid bedoelde persoon legt aan de personen die het dagelijks beleid van de accountantsorganisatie bepalen verantwoording af omtrent zijn werkzaamheden en de uitkomsten daarvan.   
3.  Indien de in het eerste lid bedoelde persoon is betrokken bij een opdracht tot het verrichten van een wettelijke controle, is het zijn plaatsvervanger die ter zake van die opdracht toeziet op de naleving van de in het eerste lid bedoelde regels.   

### Artikel  24  

1.  Een accountantsorganisatie zorgt voor een vastlegging van: 

a. een overzicht op hoofdlijnen van schendingen door medewerkers van de bij en krachtens de [artikelen 13 tot en met 24 van de wet](../../../../../wet/wet/toezicht/accountantsorganisaties/BWBR0019468/README.md) gestelde regels, voor zover deze bekend zijn bij de in artikel 23, eerste lid, bedoelde persoon of de personen die het dagelijks beleid van de accountantsorganisatie bepalen;  

b. de maatregelen die de accountantsorganisatie heeft genomen jegens de in onderdeel a bedoelde medewerkers, met inbegrip van de daaraan ten grondslag liggende overwegingen; en  

c. de door de accountantsorganisatie genomen maatregelen tot aanpassing van het stelsel van kwaliteitsbeheersing.     
2.  De accountantsorganisatie stelt jaarlijks een verslag op met een overzicht van de in het eerste lid, onderdeel b, bedoelde maatregelen en de daaraan ten grondslag liggende overwegingen.   
3.  De accountantsorganisatie deelt het verslag mede aan haar medewerkers.   

### §  7  

####Klachtenregeling

### Artikel  25  

Een accountantsorganisatie zorgt voor een zorgvuldige afhandeling en vastlegging van klachten over de uitvoering van wettelijke controles.  

### §  8  

####Tuchtrechtspraak

### Artikel  26  

1.  Indien bij de accountantskamer te Zwolle een tuchtprocedure aanhangig is gemaakt tegen een bij de accountantsorganisatie werkzame of daaraan verbonden externe accountant, meldt de accountantsorganisatie dat aan de Autoriteit Financiële Markten, binnen een week nadat de accountantsorganisatie hiervan kennis heeft genomen, onder vermelding van de naam en het inschrijvingsnummer bij het NIVRA onderscheidenlijk de NOvAA van de desbetreffende externe accountant.   
2.  De in het eerste lid bedoelde melding kan achterwege blijven indien de Autoriteit Financiële Markten degene is die de in het eerste lid bedoelde tuchtprocedure aanhangig heeft gemaakt.   

### Hoofdstuk  6  

####Bepalingen ter uitvoering van [artikel 19, derde lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  27  

De eigenaars of aandeelhouders van een accountantsorganisatie, de personen die het dagelijks beleid van een accountantsorganisatie bepalen of mede bepalen, het toezichthoudende orgaan van een accountantsorganisatie, of een met een accountantsorganisatie verbonden entiteit, hebben geen zodanige bemoeienis met de uitvoering van de wettelijke controle door die accountantsorganisatie dat daardoor afbreuk wordt gedaan aan de onafhankelijkheid en objectiviteit van de externe accountant die namens de betrokken accountantsorganisatie de wettelijke controle verricht.  

### Artikel  28  

Een accountantsorganisatie zorgt ervoor dat de bij haar werkzame of aan haar verbonden externe accountants haar ten minste eenmaal per jaar schriftelijk: 

a. bevestigen dat zij de bij en krachtens de wet en de [Wet op de Registeraccountants](../../../../../wet/wet/op/de/registeraccountants/BWBR0002374/README.md) of de [Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) gestelde regels inzake onafhankelijkheid naleven; en  

b. informeren over bedreigingen ter zake van hun onafhankelijkheid.    

### Artikel  29  

1.  Een accountantsorganisatie ontvangt geen vergoeding voor de uitvoering van een wettelijke controle waarbij het bedrag van de vergoeding afhankelijk is gesteld van: 

a. aanvullende diensten die zij verleent aan de controlecliënt; of  

b. de strekking van de af te geven accountantsverklaring.     
2.  De accountantsorganisatie komt de grondslag voor de berekening van de vergoeding voor iedere wettelijke controle elk jaar van tevoren met de controlecliënt overeen.   

### Artikel  30  

1.  Een accountantsorganisatie die een wettelijke controle heeft verricht bij een organisatie van openbaar belang stelt binnen drie maanden na afloop van haar boekjaar een verslag op waarin ten minste het volgende wordt opgenomen: 

a. een beschrijving op hoofdlijnen van haar juridische en organisatorische structuur;  

b. indien zij onderdeel uitmaakt van een netwerk: een beschrijving op hoofdlijnen van de organisatiestructuur van het netwerk;  

c. een beschrijving op hoofdlijnen van haar beheersstructuur;  

d. een beschrijving op hoofdlijnen van haar stelsel van kwaliteitsbeheersing en een verklaring van de personen die haar dagelijks beleid bepalen dat dit stelsel al dan niet doeltreffend functioneert;  

e. het tijdstip waarop het stelsel van kwaliteitsbeheersing is geëvalueerd ingevolge artikel 22, tweede lid;  

f. of het stelsel van kwaliteitsbeheersing voorwerp is geweest van toezicht door de Autoriteit Financiële Markten;  

g. een lijst van de organisaties van openbaar belang waarbij in het desbetreffende boekjaar een wettelijke controle is verricht;  

h. een verklaring die bevestigt dat intern toezicht op de naleving van de onafhankelijkheidsvoorschriften is uitgevoerd;  

i. een verklaring over het beleid dat door de accountantsorganisatie wordt gevoerd inzake het op een gestructureerde manier onderhouden van de basiskennis van haar medewerkers en het bijhouden van ontwikkelingen op hun vakgebied;  

j. de totale omzet van de onderdelen van het netwerk die zich in Nederland bevinden, waarbij de omzet van de accountantsorganisatie wordt verdeeld in omzet voor wettelijke controles en voor overige dienstverlening; en  

k. informatie over de grondslag voor de beloning van de externe accountants.     
2.  De accountantsorganisatie ondertekent het verslag en plaatst dit onverwijld op haar website. De accountantsorganisatie houdt het verslag gedurende tenminste een jaar op de website toegankelijk.   

### Artikel  31  

Een accountantsorganisatie houdt zich aan de verordeningen en nadere voorschriften die krachtens [artikel 19, vierde lid, van de Wet op de Registeraccountants](../../../../../wet/wet/op/de/registeraccountants/BWBR0002374/README.md) en [artikel 24, vierde lid, van de Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) zijn vastgesteld en die nadere regels stellen ter zake van de in dit hoofdstuk geregelde onderwerpen.  

### Hoofdstuk  7  

####Bepalingen ter uitvoering van [artikel 21, tweede lid, onderdeel b, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  32  

1.  Een accountantsorganisatie heeft een beleid dat ertoe strekt dat de betrokkenheid van de accountantsorganisatie en haar medewerkers wordt voorkomen bij strafbare feiten en wetsovertredingen die het vertrouwen in de accountantsorganisatie of in de financiële markten kunnen schaden.   
2.  Een accountantsorganisatie stelt procedures en regels vast ter zake van de omgang met en vastlegging van incidenten die ernstige gevolgen hebben voor de integere uitoefening van haar bedrijf.   
3.  Een accountantsorganisatie neemt naar aanleiding van een incident als bedoeld in het tweede lid passende maatregelen. Deze maatregelen zijn gericht op het beheersen van de als gevolg van het incident opgetreden risico’s en op het voorkomen van herhaling.   
4.  Een accountantsorganisatie informeert de Autoriteit Financiële Markten onverwijld omtrent de in het tweede lid bedoelde incidenten.   

### Artikel  33  

1.  De administratieve vastlegging van incidenten als bedoeld in artikel 32, tweede lid, omvat ten minste de feiten en omstandigheden van het incident, de gegevens over degene of degenen die bij het incident zijn betrokken en de maatregelen die naar aanleiding van het incident zijn genomen.   
2.  Een accountantsorganisatie bewaart de in het eerste lid bedoelde gegevens gedurende ten minste zeven jaren nadat zij zijn vastgelegd.   

### Artikel  34  

Een accountantsorganisatie houdt zich aan de verordeningen en nadere voorschriften die krachtens de [artikelen 19, vierde lid, van de Wet op de Registeraccountants](../../../../../wet/wet/op/de/registeraccountants/BWBR0002374/README.md) en [artikel 24, vierde lid, van de Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) zijn vastgesteld en die nadere regels stellen ter zake van de in dit hoofdstuk geregelde onderwerpen.  

### Hoofdstuk  8  

####Bepalingen ter uitvoering van de [artikelen 25](../../../../../wet/wet/toezicht/accountantsorganisaties/BWBR0019468/README.md) en [25a, derde lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  35  

Een externe accountant houdt zich aan de verordeningen en nadere voorschriften die krachtens de [artikelen 19, eerste of tweede lid, van de Wet op de Registeraccountants](../../../../../wet/wet/op/de/registeraccountants/BWBR0002374/README.md) en [artikel 24, eerste of tweede lid, van de Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) zijn vastgesteld en die nadere regels stellen ter zake van zijn vakbekwaamheid, onafhankelijkheid, objectiviteit en integriteit.  

### Hoofdstuk  9  

####Bepalingen ter uitvoering van [artikel 26, tweede en derde lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  36  

Onder fraude van materieel belang als bedoeld in [artikel 26, derde lid, van de wet](../../../../../wet/wet/toezicht/accountantsorganisaties/BWBR0019468/README.md) wordt verstaan een opzettelijk handelen of nalaten waarbij misleiding wordt gebruikt om een wederrechtelijk voordeel te behalen en waarbij de aard of de omvang zodanig is dat beslissingen die in het maatschappelijk verkeer worden genomen op grond van de financiële verantwoording van de controlecliënt zouden kunnen worden beïnvloed door die misleiding.  

### Artikel  37  

1.  Een melding als bedoeld in [artikel 26, tweede lid, van de wet](../../../../../wet/wet/toezicht/accountantsorganisaties/BWBR0019468/README.md) kan achterwege blijven, indien: 

a. de controlecliënt, nadat de externe accountant hem heeft gewezen op zijn redelijk vermoeden van fraude van materieel belang, daarnaar onverwijld onderzoek verricht of doet verrichten en op basis daarvan een schriftelijk plan opstelt waarin zijn opgenomen: 

1°. de maatregelen die de controlecliënt zal nemen om de gevolgen van de fraude, voor zover mogelijk, ongedaan te maken en om herhaling van zodanige fraude te voorkomen; en  

2°. de termijn waarbinnen de controlecliënt de maatregelen zal hebben uitgevoerd;    

b. de externe accountant, binnen vier weken nadat het plan is opgesteld, heeft geoordeeld dat het in onderdeel a bedoelde plan toereikend is; en  

c. de externe accountant heeft vastgesteld dat de controlecliënt binnen de in onderdeel a, onder 2°, bedoelde termijn de in het plan opgenomen maatregelen in voldoende mate heeft uitgevoerd.     
2.  De externe accountant legt zijn oordeel, bedoeld in het eerste lid, onderdeel b, en zijn vaststelling, bedoeld in het eerste lid, onderdeel c, vast.   

### Artikel  38  

Een externe accountant meldt, indien artikel 37 geen toepassing vindt, schriftelijk de volgende gegevens aan de in [artikel 26 van de wet](../../../../../wet/wet/toezicht/accountantsorganisaties/BWBR0019468/README.md) bedoelde opsporingsambtenaar: 

a. de naam, het adres en de vestigingsplaats van de controlecliënt;  

b. de naam, het adres en de vestigingsplaats van de accountantsorganisatie waarbij de externe accountant werkzaam is of waaraan hij is verbonden;  

c. de naam van de externe accountant;  

d. de datum van de melding; en  

e. een omschrijving van de aard van de vermoedelijke fraude van materieel belang.    

### Artikel  38a  

1.  Een externe accountant kan vertrouwelijke gegevens of inlichtingen verkregen bij het verrichten van een wettelijke controle, aan derden verstrekken: 

a. indien dit redelijkerwijs noodzakelijk is voor de naleving van het ingevolge de wet bepaalde of van de verordeningen en nadere voorschriften die krachtens de [artikelen 19, tweede en vierde lid, van de Wet op de Registeraccountants](../../../../../wet/wet/op/de/registeraccountants/BWBR0002374/README.md) en [artikel 24, tweede en vierde lid, van de Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md) zijn vastgesteld en geschiedt: 

1°. aan een deskundige die door de externe accountant is betrokken bij de uitvoering van een wettelijke controle;  

2°. aan personen binnen de accountantsorganisatie waarbinnen de externe accountant werkzaam is of waaraan hij is verbonden dan wel binnen het netwerk waartoe de accountantsorganisatie behoort, die op enigerlei wijze betrokken zijn bij een wettelijke controle waarvoor de externe accountant verantwoordelijk is;  

3°. aan een groepsaccountant of een buitenlandse accountant die verantwoordelijkheid draagt voor het afgeven van een accountantsverklaring bij de jaarrekening die mede de geconsolideerde jaarrekening van een groep ondernemingen of instellingen bevat waarin de gegevens van een controlecliënt van de externe accountant worden opgenomen;  

4°. aan een registeraccountant, een Accountant-Administratieconsulent of een buitenlandse accountant indien deze in het kader van een assurance-opdracht gebruik maakt van de werkzaamheden van de externe accountant;  

5°. aan een registeraccountant, een Accountant-Administratieconsulent of buitenlandse accountant van wiens werkzaamheden de externe accountant in het kader van een wettelijke controle gebruik maakt;  

6°. aan een registeraccountant, een Accountant-Administratieconsulent of een buitenlandse accountant ten behoeve van diens beoordeling van de aanvaardbaarheid van een controleopdracht;  

7°. aan een persoon aan wie advies wordt gevraagd, zoals bedoeld in artikel 17, eerste lid;  

8°. aan de persoon, bedoeld in artikel 19, tweede lid, of artikel 23, eerste lid;  

9°. aan de persoon die is betrokken bij de uitvoering van een periodiek intern kwaliteitsonderzoek van afgeronde opdrachten tot het verrichten van een wettelijke controle;  

10°. aan het Koninklijk Nederlands Instituut van Registeraccountants of de Nederlandse Orde van Accountants-Administratieconsulenten;    

b. indien dit plaatsvindt in het kader van de naleving van de verordeningen en nadere voorschriften krachtens de [artikelen 19, tweede en vierde lid, van de Wet op de Registeraccountants](../../../../../wet/wet/op/de/registeraccountants/BWBR0002374/README.md) en [artikel 24, tweede en vierde lid, van de Wet op de Accountants-Administratieconsulenten](../../../../../wet/wet/op/de/accountants-administratieconsulenten/BWBR0002856/README.md), in andere gevallen dan bedoeld in onderdeel a, en de externe accountant vastlegt op welke onderdelen van die verordeningen en nadere voorschriften het verstrekken betrekking heeft;  

c. in het kader van een gerechtelijke procedure of klachtprocedure jegens de externe accountant of de accountantsorganisatie waarbij de externe accountant werkzaam is of is geweest of waaraan hij is verbonden of is geweest in relatie tot de betreffende controleopdracht; of  

d. indien dit geschiedt met schriftelijke toestemming van de controlecliënt en indien sprake is van een specifiek doel en de externe accountant dit doel vastlegt.     
2.  Onder een buitenlandse accountant als bedoeld in het eerste lid, onderdeel a, onder 3° tot en met 6° wordt verstaan een in een andere lidstaat gevestigde wettelijke auditor als bedoeld in artikel 2, tweede lid, van de richtlijn, of een auditor van een derde land.   

### Artikel  38b  

1.  De externe accountant betrekt in zijn beslissing om op grond van artikel 38a, eerste lid, onderdeel b of d, om al dan niet over te gaan tot het verstrekken van vertrouwelijke gegevens of inlichtingen: 

a. de belangen van betrokken partijen en derden, waaronder het maatschappelijk belang;  

b. de betrouwbaarheid, volledigheid en onderbouwing van de betreffende gegevens of inlichtingen; en  

c. de wijze waarop en aan wie de vertrouwelijke gegevens of inlichtingen worden verstrekt.     
2.  De externe accountant legt de overwegingen die hebben geleid tot de in het eerste lid bedoelde beslissing vast.   

### Hoofdstuk  10  

####Bepaling ter uitvoering van [artikel 41, vierde lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  39  

Bij ministeriële regeling worden nadere regels gesteld met betrekking tot [artikel 41, eerste tot en met derde lid, van de wet](../../../../../wet/wet/toezicht/accountantsorganisaties/BWBR0019468/README.md).  

### Hoofdstuk  11  

####Bepaling ter uitvoering van [artikel 55, eerste lid, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  40  

De toezichthouder kan een bestuurlijke boete opleggen bij overtreding van de artikelen 3, eerste tot en met derde lid, 5, 7, 8, eerste tot en met het vijfde lid, 9, 10, eerste en tweede lid, 11, eerste tot en met het vijfde lid, 12, eerste, tweede en derde lid, 13, eerste en tweede lid, 14, 15, 15a, eerste tot en met vijfde lid, 16, 17, eerste en tweede lid, 18, eerste en tweede lid, 19, eerste tot en met het vijfde lid, 20, eerste, tweede en derde lid, 21, 22, eerste en tweede lid, 23, eerste tot en met derde lid, 24, eerste lid, onderdelen a, b en c, tweede en derde lid, 25, 26, eerste lid, 27, 28, 29, eerste en tweede lid, 30, eerste en tweede lid, 31, en 32, eerste tot en met het vierde lid, 33, eerste en tweede lid, 34  

### Hoofdstuk  12  

####Overgangsrecht

### Artikel  41  

Een aanvraag van een vergunning als bedoeld in [artikel 5 van de wet](../../../../../wet/wet/toezicht/accountantsorganisaties/BWBR0019468/README.md) die ingevolge [artikel 80, tweede lid, van de wet](../../../../../wet/wet/toezicht/accountantsorganisaties/BWBR0019468/README.md) binnen een maand na inwerkingtreding van de [wet](../../../../../wet/wet/toezicht/accountantsorganisaties/BWBR0019468/README.md) bij de Autoriteit Financiële Markten wordt ingediend, bevat in aanvulling op de in artikel 2, eerste lid, bedoelde gegevens en bescheiden, het aantal wettelijke controles dat de aanvrager op het tijdstip van de aanvraag verricht bij organisaties van openbaar belang of overige ondernemingen of instellingen.  

### Artikel  42  

Het register, bedoeld in [artikel 11 van de wet](../../../../../wet/wet/toezicht/accountantsorganisaties/BWBR0019468/README.md), bevat de datum van de aanvraag, bedoeld in [artikel 80, tweede lid, van de wet](../../../../../wet/wet/toezicht/accountantsorganisaties/BWBR0019468/README.md).  

### Hoofdstuk  13  

####Wijziging van de [bijlage bij artikel 1, eerste lid, onderdeel j, van de wet](../../../../../wet/wet/toezicht/accountantsorganisaties/BWBR0019468/README.md)

### Artikel  43  

Wijzigt de Wet toezicht accountantsorganisaties.   

### Hoofdstuk  14  

####Slotbepalingen en inwerkingtreding

### Artikel  44  

Wijzigt het Besluit politieregisters.   

### Artikel  45  

Wijzigt het Besluit bestuursorganen WNo en Wob.   

### Artikel  46  

Dit besluit treedt in werking op een bij koninklijk besluit te bepalen tijdstip.  

### Artikel  47  

Dit besluit wordt aangehaald als: Besluit toezicht accountantsorganisaties.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
16 augustus 2006  
Beatrix  

De Minister van Financiën, 
G.Zalm 

de *negenentwintigste* augustus 2006 

De Minister van Justitie, 
J. P. H.Donner  
