<meta http-equiv='Content-Type' content='text/html; charset=utf-8' />

##Besluit van 8 april 2011, houdende eisen met betrekking tot brandstoffen ter implementatie van richtlijn nr. 2009/30/EG van het Europees Parlement en de Raad van 23 april 2009 tot wijziging van Richtlijn 98/70/EG met betrekking tot de specificatie van benzine, dieselbrandstof en gasolie en tot invoering van een mechanisme om de emissies van broeikasgassen te monitoren en te verminderen, tot wijziging van Richtlijn 1999/32/EG van de Raad met betrekking tot de specificatie van door binnenschepen gebruikte brandstoffen en tot intrekking van Richtlijn 93/12/EEG (PbEU L 140) (Besluit brandstoffen luchtverontreiniging)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volkshuisvesting, Ruimtelijke Ordening en Milieubeheer van 20 september 2010, nr. BJZ2010024773, Directie Bestuurlijke en Juridische Zaken;

Gelet op richtlijn nr. 98/70/EG van het Europees Parlement en de Raad van de Europese Unie van 13 oktober 1998 betreffende de kwaliteit van benzine en van dieselbrandstof en tot wijziging van Richtlijn 93/12/EEG van de Raad (PbEG L 350), richtlijn nr. 1999/32/EG van het Europees Parlement en de Raad van de Europese Unie van 26 april 1999 betreffende een vermindering van het zwavelgehalte van bepaalde vloeibare brandstoffen en tot wijziging van Richtlijn 93/12/EEG (PbEG L 121), richtlijn nr. 2009/30/EG van het Europees Parlement en de Raad van 23 april 2009 tot wijziging van Richtlijn 98/70/EG met betrekking tot de specificatie van benzine, dieselbrandstof en gasolie en tot invoering van een mechanisme om de emissies van broeikasgassen te monitoren en te verminderen, tot wijziging van Richtlijn 1999/32/EG van de Raad met betrekking tot de specificatie van door binnenschepen gebruikte brandstoffen en tot intrekking van Richtlijn 93/12/EEG (PbEU L 140), het op 2 november 1973 te Londen tot stand gekomen Internationaal Verdrag ter voorkoming van verontreiniging door schepen, met Protocollen en Bijlagen met Aanhangsels (Trb. 1975, 147) en met het op 17 februari 1978 te Londen tot stand gekomen Protocol bij dat Verdrag met Bijlage en Aanhangsels (Trb. 1978, 188), de [artikelen 13](../../../../../wet/wet/inzake/de/luchtverontreiniging/BWBR0002731/README.md), en [14a van de Wet inzake de luchtverontreiniging](../../../../../wet/wet/inzake/de/luchtverontreiniging/BWBR0002731/README.md) en de [artikelen 2.2, derde en vierde lid](../../../../../wet/wet/milieubeheer/BWBR0003245/README.md), [9.2.2.1](../../../../../wet/wet/milieubeheer/BWBR0003245/README.md), [9.2.2.6a](../../../../../wet/wet/milieubeheer/BWBR0003245/README.md) en [9.2.3.2 van de Wet milieubeheer](../../../../../wet/wet/milieubeheer/BWBR0003245/README.md);

De Afdeling advisering van de Raad van State gehoord (advies van 27 oktober 2010, nr. W08.10.0445/IV);

Gezien het nader rapport van de Staatssecretaris van Infrastructuur en Milieu van 5 april 2011, nr. HBJZ2011041732, Hoofddirectie Bestuurlijke en Juridische Zaken;
Hebben goedgevonden en verstaan:     
### Hoofdstuk  1  

####Algemene bepalingen

### Artikel  1.1  

In dit besluit en de daarop berustende bepalingen wordt verstaan onder: 

*benzine:* benzine als bedoeld in artikel 2, onderdeel 1, van richtlijn 98/70/EG;  

*biobrandstoffen:* biobrandstoffen als bedoeld in artikel 2, onderdeel i, van richtlijn nr. 2009/28/EG van het Europees Parlement en de Raad van 23 april 2009 ter bevordering van het gebruik van energie uit hernieuwbare bronnen en houdende wijziging van en intrekking van Richtlijn 2001/77/EG en Richtlijn 2003/30/EG (Pb EU L 140);  

*brandstofleveringsnota:* document als bedoeld in artikel 4 bis, zesde lid, tweede gedachtestreepje, van richtlijn 1999/32/EG in samenhang met voorschrift 18, derde lid, van Bijlage VI van het Verdrag;  

*broeikasgasemissies gedurende de levenscyclus:* broeikasgasemissies gedurende de levenscyclus als bedoeld in artikel 2, onderdeel 6, van richtlijn 98/70/EG;  

*broeikasgasemissies per eenheid energie:* broeikasgasemissies per eenheid energie als bedoeld in artikel 2, onderdeel 7, van richtlijn 98/70/EG;  

*diesel:* dieselbrandstof als bedoeld in artikel 2, onderdeel 2, van richtlijn 98/70/EG;  

*dieselolie voor de scheepvaart:* dieselolie voor de scheepvaart als bedoeld in artikel 2, onderdeel 3a, van richtlijn 1999/32/EG;  

*gasolie voor mobiele machines:* gasolie voor niet voor de weg bestemde mobiele machines (met inbegrip van binnenschepen), landbouwtrekkers en bosbouwmachines, en pleziervaartuigen, als bedoeld in artikel 2, onderdeel 3, van richtlijn 98/70/EG;  

*gasolie voor de scheepvaart:* gasolie voor de scheepvaart als bedoeld in artikel 2, onderdeel 3b, van richtlijn 1999/32/EG;  

*rapportageplichtige:* houder van een vergunning voor een accijnsgoederenplaats als bedoeld in [artikel 1a, eerste lid, onderdeel b, van de Wet op de accijns](../../../../../wet/wet/op/de/accijns/BWBR0005251/README.md), of geregistreerde geadresseerde als bedoeld in artikel 1a, eerste lid, onderdeel k, van die wet, die brandstoffen uitslaat tot verbruik, of degene die brandstoffen invoert onder betaling van accijns;  

*richtlijn 98/70/EG:*richtlijn nr. 98/70/EG van het Europees Parlement en de Raad van de Europese Unie van 13 oktober 1998 betreffende de kwaliteit van benzine en van dieselbrandstof en tot wijziging van Richtlijn 93/12/EEG van de Raad (PbEG L 350);  

*richtlijn 1999/32/EG:*richtlijn nr. 1999/32/EG van het Europees Parlement en de Raad van de Europese Unie van 26 april 1999 betreffende een vermindering van het zwavelgehalte van bepaalde vloeibare brandstoffen en tot wijziging van Richtlijn 93/12/EEG (PbEG L 121);  

*scheepsbrandstof:* scheepsbrandstof als bedoeld in artikel 2, onderdeel 3, van richtlijn 1999/32/EG;  

*Verdrag:* op 2 november 1973 te Londen tot stand gekomen Internationaal Verdrag ter voorkoming van verontreiniging door schepen, met Protocollen en Bijlagen met Aanhangsels (Trb. 1975, 147), en met het op 17 februari 1978 te Londen tot stand gekomen Protocol bij dat Verdrag met Bijlage en Aanhangsels (Trb. 1978, 188);  

*zware stookolie:* zware stookolie als bedoeld in artikel 2, onderdeel 1, van richtlijn 1999/32/EG.    

### Hoofdstuk  2  

####Uitvoering van richtlijn 98/70/EG betreffende brandstoffen

### Artikel  2.1  

Dit hoofdstuk is van toepassing op brandstoffen en energie voor: 

a. wegvoertuigen;  

b. niet voor de weg bestemde mobiele machines, met inbegrip van binnenschepen wanneer die niet op zee varen;  

c. landbouwtrekkers;  

d. bosbouwmachines, en  

e. pleziervaartuigen, niet zijnde zeeschepen, wanneer die niet op zee varen.    

### Artikel  2.2  

1.  Het is verboden brandstof ten verkoop aan te bieden, te verkopen of af te leveren, die meer dan 6 mg per liter methylcyclopentadieen-mangaan-tricarbonyl (MMT) bevat.   
2.  Met ingang van 1 januari 2014 is het verboden brandstof ten verkoop aan te bieden, te verkopen of af te leveren, die meer dan 2 mg per liter methylcyclopentadieen-mangaan-tricarbonyl (MMT) bevat.   
3.  Of brandstof voldoet aan het bepaalde in het eerste of tweede lid wordt vastgesteld overeenkomstig een bij ministeriële regeling voorgeschreven testmethode.   

### Artikel  2.3  

1.  Benzine die ten behoeve van het wegverkeer ten verkoop aangeboden, verkocht of afgeleverd wordt, voldoet aan de milieutechnische specificaties van bijlage I bij richtlijn 98/70/EG.   
2.  Of benzine voldoet aan het bepaalde in het eerste lid wordt vastgesteld overeenkomstig een bij ministeriële regeling voorgeschreven testmethode.   

### Artikel  2.4  

1.  De zomerperiode, bedoeld in bijlage I bij richtlijn 98/70/EG, loopt elk jaar vanaf 1 mei en duurt tot en met 30 september van dat jaar.   
2.  In afwijking van het eerste lid kan bij ministeriële regeling met betrekking tot bepaalde categorieën van tankstations een tijdstip, gelegen na 1 mei in een jaar, worden vastgesteld, vanaf welk tijdstip de ten verkoop aangeboden benzine aan de specificaties van zomerbenzine voldoet. Dat tijdstip kan afhankelijk worden gesteld van het aantal malen dat een bepaalde categorie van tankstations op of na 15 april in dat jaar met zomerbenzine wordt bevoorraad.   

### Artikel  2.5  

1.  Diesel die ten behoeve van het wegverkeer ten verkoop aangeboden, verkocht of afgeleverd wordt, voldoet aan de milieutechnische specificaties van bijlage II bij richtlijn 98/70/EG.   
2.  Of diesel voldoet aan het bepaalde in het eerste lid wordt vastgesteld overeenkomstig een bij ministeriële regeling voorgeschreven testmethode.   

### Artikel  2.6  

1.  Het is verboden gasolie voor mobiele machines met een zwavelgehalte van meer dan 10 mg/kg ten verkoop aan te bieden, te verkopen of af te leveren.   
2.  Het is verboden andere vloeibare brandstoffen met een zwavelgehalte van meer dan 10 mg/kg te gebruiken op binnenschepen en pleziervaartuigen.   
3.  Het zwavelgehalte van gasolie voor mobiele machines wordt vastgesteld overeenkomstig een bij ministeriële regeling voorgeschreven testmethode.   

### Artikel  2.7  

1.  Indien zich als gevolg van een uitzonderlijke gebeurtenis als bedoeld in artikel 7 van richtlijn 98/70/EG een plotselinge verandering in het aanbod van ruwe olie of olieproducten voordoet waardoor de naleving van de in de artikelen 2.3, eerste lid, 2.5, eerste lid, en 2.6, eerste en tweede lid, bedoelde milieutechnische specificaties redelijkerwijs niet kan worden gevergd, kan Onze Minister op aanvraag van een raffinaderij na toestemming van de Europese Commissie voor ten hoogste zes maanden ontheffing verlenen van het bepaalde in die artikelen.   
2.  De aanvraag om een ontheffing bevat in ieder geval de volgende gegevens: 

a. een beschrijving van de desbetreffende uitzonderlijke gebeurtenis en van de plotselinge verandering in het aanbod van ruwe olie of olieproducten;  

b. de technische gegevens betreffende de kwaliteit van de aangeboden ruwe olie of olieproducten;  

c. de reden waarom naleving redelijkerwijs niet kan worden gevergd.     
3.  Indien de aanvraag naar het oordeel van Onze Minister voldoende met redenen omkleed is, verzoekt hij de Europese Commissie hogere grenswaarden toe te staan dan die volgens de bijlagen bij richtlijn 98/70/EG in acht moeten worden genomen.   
4.  Nadat het besluit van de Europese Commissie is bekendgemaakt, beslist Onze Minister onverwijld overeenkomstig dat besluit. Indien de Raad van de Europese Unie in het kader van artikel 7 van richtlijn 98/70/EG een andersluidend besluit neemt, beslist Onze Minister nadat het besluit van de Raad van de Europese Unie is bekendgemaakt onverwijld overeenkomstig dat besluit, onder gelijktijdige intrekking van het besluit dat hij in eerste instantie heeft genomen.   
5.  De ontheffing kan onder beperkingen worden verleend. Aan de ontheffing kunnen voorschriften worden verbonden.   
6.  De artikelen 2.3, 2.5 en 2.6 zijn niet van toepassing op brandstof, waarvoor: 

a. een ontheffing als bedoeld in dit artikel is verleend, of  

b. door de bevoegde instantie van een andere lidstaat van de Europese Unie de procedure van artikel 7 van richtlijn 98/70/EG is toegepast en door de Europese Commissie hogere grenswaarden zijn toegestaan.     

### Artikel  2.8  

De artikelen 2.2, 2.3, 2.5 en 2.6 zijn niet van toepassing op benzine, diesel en gasolie waarvan wordt aangetoond dat deze wordt uitgevoerd naar buiten het grondgebied van de Europese Unie en de staten die partij zijn bij de Overeenkomst betreffende de Europese Economische Ruimte.  

### Artikel  2.9  

1.  De rapportageplichtige vermindert de broeikasgasemissies per eenheid energie uit geleverde brandstof gedurende de levenscyclus op de in artikel 7 bis, eerste lid, tweede volzin, tweede lid, aanhef en onderdeel a, en derde lid, van richtlijn 98/70/EG beschreven wijze met: 

a. 2% uiterlijk op 31 december 2014,  

b. 4% uiterlijk op 31 december 2017, en  

c. 6% uiterlijk op 31 december 2020,   ten opzichte van de in artikel 7 bis, vijfde lid, onderdeel b, van die richtlijn bedoelde uitgangsnorm voor brandstoffen.   
2.  Indien aan de verplichting, bedoeld in het eerste lid, wordt voldaan door de inzet van biobrandstoffen, voldoen die aan het bepaalde bij of krachtens artikel 3, derde, vierde, vijfde en zesde lid, van het Besluit hernieuwbare energie vervoer.   
3.  De rapportageplichtige rapporteert, de eerste keer in 2012, jaarlijks voor 1 maart ten minste de in artikel 7 bis, eerste lid, derde volzin, van richtlijn 98/70/EG bedoelde gegevens ten aanzien van het voorafgaande kalenderjaar aan de emissieautoriteit. Bij ministeriële regeling kan worden bepaald dat de rapportageplichtige jaarlijks ook over andere bij die regeling aangewezen gegevens rapporteert.   
4.  Aan de in het eerste en derde lid bedoelde verplichting kan tevens worden voldaan door een groep van rapportageplichtigen.   
5.  Bij ministeriële regeling kunnen nadere regels worden gesteld omtrent het in het eerste tot en met vierde lid bepaalde.   

### Hoofdstuk  3  

####Uitvoering van richtlijn 1999/32/EG betreffende het zwavelgehalte van brandstoffen

### Artikel  3.1  

Dit hoofdstuk is van toepassing op het zwavelgehalte van dieselolie voor de scheepvaart, gasolie voor de scheepvaart, scheepsbrandstof en zware stookolie.  

### Artikel  3.2  

1.  Het is verboden in te voeren, ten verkoop aan te bieden, te verkopen of af te leveren: 

a. gasolie voor de scheepvaart met een zwavelgehalte van meer dan 0,1%, of  

b. dieselolie voor de scheepvaart met een zwavelgehalte van meer dan 1,5%.     
2.  Het eerste lid is niet van toepassing indien wordt aangetoond dat de brandstof bestemd is voor een gebruiker die: 

a. de stoffen, naar redelijkerwijs moet worden aangenomen, anders dan als brandstof dan wel niet in de Europese Unie gebruikt;  

b. op grond van een krachtens artikel 3.5 verleende ontheffing bevoegd is de stoffen als brandstof te gebruiken, of  

c. op grond van het bepaalde krachtens [artikel 5, eerste lid, onderdeel b, van de Wet voorkoming verontreiniging door schepen](../../../../../wet/wet/voorkoming/verontreiniging/door/schepen/BWBR0003642/README.md) bevoegd is de stoffen, bedoeld in het eerste lid, als brandstof te gebruiken.     
3.  Het eerste lid is evenmin van toepassing op brandstoffen die: 

a. bestemd zijn voor onderzoek en testen;  

b. vóór hun definitieve verbranding nog een processtap ondergaan;  

c. in de raffinage-industrie worden verwerkt;  

d. bestemd zijn voor het gebruik door oorlogsschepen en andere vaartuigen die in militair verband worden gebruikt, of  

e. vervaardigd zijn in een andere lidstaat van de Europese Unie, en waarvoor door de bevoegde instantie van die lidstaat de procedure van artikel 5 van richtlijn 1999/32/EG is toegepast en door de Europese Commissie hogere grenswaarden zijn toegestaan.     

### Artikel  3.3  

1.  Overeenkomstig voorschrift 18, zesde lid, van Bijlage VI bij het Verdrag wordt door de leverancier van alle scheepsbrandstoffen, bestemd voor het gebruik door schepen als bedoeld in voorschrift 5, eerste lid, aanhef, van Bijlage VI bij het Verdrag: 

a. op de brandstofleveringsnota ten minste de informatie vermeld die is opgenomen in Aanhangsel V van Bijlage VI bij het Verdrag;  

b. een door de vertegenwoordiger van de leverancier ondertekend, verzegeld representatief monster van de scheepsbrandstof, dat is genomen volgens de richtsnoeren van de Internationale Maritieme Organisatie van de Verenigde Naties, bijgeleverd;  

c. een afschrift van de brandstofleveringsnota gedurende ten minste drie jaar bewaard.     
2.  Het is verboden andere scheepsbrandstoffen te leveren dan vermeld op de brandstofleveringsnota.   

### Artikel  3.4  

Het zwavelgehalte van de in dit hoofdstuk bedoelde brandstoffen wordt vastgesteld overeenkomstig artikel 6 van richtlijn 1999/32/EG.  

### Artikel  3.5  

1.  Indien zich als gevolg van een uitzonderlijke gebeurtenis als bedoeld in artikel 5 van richtlijn 1999/32/EG een plotselinge verandering in het aanbod van ruwe olie of olieproducten voordoet waardoor de naleving van de in de artikel 3.2, eerste lid, genoemde ten hoogste toegestane zwavelgehalten redelijkerwijs niet kan worden gevergd, kan Onze Minister op aanvraag van een raffinaderij na toestemming van de Europese Commissie voor ten hoogste zes maanden ontheffing verlenen van het bepaalde in artikel 3.2, eerste lid.   
2.  De aanvraag om een ontheffing bevat in ieder geval de volgende gegevens: 

a. een beschrijving van de desbetreffende uitzonderlijke gebeurtenis en van de plotselinge verandering in het aanbod van ruwe olie of olieproducten;  

b. de technische gegevens betreffende de kwaliteit van de aangeboden ruwe olie of olieproducten;  

c. de reden waarom naleving redelijkerwijs niet kan worden gevergd.     
3.  Indien de aanvraag naar het oordeel van Onze Minister voldoende met redenen omkleed is, verzoekt hij de Europese Commissie hogere grenswaarden toe te staan dan die volgens de bijlagen bij richtlijn 1999/32/EG in acht moeten worden genomen.   
4.  Nadat het besluit van de Europese Commissie is bekendgemaakt, beslist Onze Minister onverwijld overeenkomstig dat besluit. Indien de Raad van de Europese Unie in het kader van artikel 5 van richtlijn 1999/32/EG een andersluidend besluit neemt, beslist Onze Minister nadat het besluit van de Raad van de Europese Unie is bekendgemaakt onverwijld overeenkomstig dat besluit, onder gelijktijdige intrekking van het besluit dat hij in eerste instantie heeft genomen.   
5.  De ontheffing kan onder beperkingen worden verleend. Aan de ontheffing kunnen voorschriften worden verbonden.   

### Hoofdstuk  4  

####Overige brandstoffen

### Artikel  4.1  

1.  Het is verboden als brandstof te gebruiken: 

a. zware stookolie met een zwavelgehalte van meer dan 1 massaprocent, tenzij 

1°. dit geschiedt in installaties als genoemd in artikel 3, tweede lid, onderdeel i, van richtlijn 1999/32/EG, en  

2°. voor zover bij of krachtens een algemene maatregel van bestuur op grond van [artikel 8.40 van de Wet milieubeheer](../../../../../wet/wet/milieubeheer/BWBR0003245/README.md) gestelde eisen met betrekking tot de uitworp van zwaveloxiden als gevolg van het gebruik van zware stookolie op die installatie van toepassing zijn, of    

b. andere vaste, vloeibare of gasvormige brandstoffen dan genoemd in dit besluit, met een zwavelgehalte van meer dan 1,2 massaprocent.     
2.  Het is voorts verboden brandstoffen als bedoeld in het eerste lid in te voeren, ten verkoop aan te bieden, te verkopen of af te leveren, tenzij die brandstoffen bestemd zijn voor een gebruiker die die brandstoffen naar redelijkerwijs moet worden aangenomen anders dan als brandstof gebruikt.   
3.  Het is voorts verboden gasolie als bedoeld in artikel 2, onderdeel 2, van richtlijn 1999/32/EG, met een zwavelgehalte van meer dan 0,1 massaprocent te gebruiken.   

### Artikel  4.2  

1.  Het zwavelgehalte van brandstoffen als bedoeld in artikel 4.1, eerste lid, onderdeel a, wordt vastgesteld overeenkomstig het bepaalde in artikel 6 van richtlijn 1999/32/EG.   
2.  Het zwavelgehalte van brandstoffen als bedoeld in artikel 4.1, eerste lid, onderdeel b, wordt vastgesteld overeenkomstig een bij ministeriële regeling voorgeschreven testmethode.   

### Artikel  4.3  

Het bevoegd gezag kan bij het nemen van een beslissing met betrekking tot een vergunning voor een inrichting een lagere waarde voor het zwavelgehalte voorschrijven dan de in artikel 4.1, eerste lid, opgenomen waarden, doch geen lagere waarde dan 0,3%.  

### Hoofdstuk  5  

####Overige en slotbepalingen

### Artikel  5.1  

1.  Het bestuur van de emissieautoriteit controleert de gerapporteerde gegevens, bedoeld in artikel 2.9, derde lid.   
2.  Bij de controle, bedoeld in het eerste lid, wordt in elk geval nagegaan of: 

a. de gegevens in overeenstemming zijn met de op grond van het Besluit hernieuwbare energie vervoer in het register, bedoeld in [artikel 12.31, eerste lid, van de Wet milieubeheer,](../../../../../wet/wet/milieubeheer/BWBR0003245/README.md) opgenomen gegevens, en  

b. aan het bepaalde in artikel 2.9, eerste lid, is voldaan.     
3.  Het bestuur van de emissieautoriteit verstrekt de gecontroleerde gegevens elektronisch aan Onze Minister.   
4.  Bij ministeriële regeling kunnen nadere regels worden gesteld omtrent het in het eerste tot en met derde lid bepaalde.   

### Artikel  5.2  

1.  Een wijziging van richtlijn 98/70/EG gaat voor de toepassing van dit besluit gelden met ingang van de dag waarop aan de betrokken wijzigingsrichtlijn uitvoering moet zijn gegeven, tenzij bij ministerieel besluit, dat in de Staatscourant wordt bekendgemaakt, een ander tijdstip wordt vastgesteld.   
2.  Een wijziging van richtlijn 1999/32/EG gaat voor de toepassing van dit besluit gelden met ingang van de dag waarop aan de betrokken wijzigingsrichtlijn uitvoering moet zijn gegeven, tenzij bij ministerieel besluit, dat in de Staatscourant wordt bekendgemaakt, een ander tijdstip wordt vastgesteld.   
3.  Een wijziging van het Verdrag gaat voor de toepassing van dit besluit gelden met ingang van de dag waarop de wijziging internationaal in werking treedt, tenzij bij ministerieel besluit, dat in de Staatscourant wordt bekendgemaakt, een ander tijdstip wordt vastgesteld.   

### Artikel  5.3  

Wijzigt het Besluit algemene regels voor inrichtingen milieubeheer.   

### Artikel  5.4  

Het [Besluit kwaliteitseisen brandstoffen wegverkeer](../../../../../AMvB/besluit/kwaliteitseisen/brandstoffen/wegverkeer/BWBR0010993/README.md) en het [Besluit zwavelgehalte brandstoffen](../../../../../AMvB/besluit/zwavelgehalte/brandstoffen/BWBR0002939/README.md) worden ingetrokken.  

### Artikel  5.5  

Dit besluit treedt in werking met ingang van de dag na de datum van uitgifte van het Staatsblad waarin het wordt geplaatst.  

### Artikel  5.6  

Dit besluit wordt aangehaald als: Besluit brandstoffen luchtverontreiniging.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
8 april 2011  
Beatrix  

De Staatssecretaris van Infrastructuur en Milieu, 
J. J. Atsma   

de *zevenentwintigste* april 2011 

De Minister van Veiligheid en Justitie, 
I. W. Opstelten    
