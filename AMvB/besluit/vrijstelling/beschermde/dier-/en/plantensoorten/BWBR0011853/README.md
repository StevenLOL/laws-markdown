<meta http-equiv='Content-Type' content='text/html; charset=utf-8' />

##Besluit van 28 november 2000 houdende regels voor het bezit en vervoer van en de handel in beschermde dier- en plantensoorten (Besluit vrijstelling beschermde dier- en plantensoorten)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Landbouw, Natuurbeheer en Visserij van 18 februari 2000, nr. TRCJZ/2000/1689, Directie Juridische Zaken;

Gelet op artikel 16, eerste lid, onderdeel c, van richtlijn nr. 92/43/EEG van de Raad van de Europese Gemeenschappen van 21 mei 1992 inzake de instandhouding van de natuurlijke habitats en de wilde flora- en fauna (PbEG L 206);

Gelet op de [artikelen 75, eerste lid en vierde lid, onderdelen a, b en c](../../../../../../../../wet/flora-/en/faunawet/BWBR0009640/README.md) en [81, eerste lid, van de Flora- en faunawet](../../../../../../../../wet/flora-/en/faunawet/BWBR0009640/README.md);

De Raad van State gehoord (advies van 26 mei 2000, nr. W11.00.0064/V);

Gezien het nader rapport van de Staatssecretaris van Landbouw, Natuurbeheer en Visserij van 21 november 2000, nr. TRCZ/2000/9599, Directie Juridische Zaken;
Hebben goedgevonden en verstaan:     
### Hoofdstuk  1:  

####Algemene bepalingen

### Artikel  1  

In dit besluit en de daarop berustende bepalingen wordt verstaan onder: 

a. wet: [Flora- en faunawet](../../../../../../../../wet/flora-/en/faunawet/BWBR0009640/README.md);  

b. gesloten pootring: individueel gemerkte, naadloze, ononderbroken ring of manchet, zonder enige naad of las, waarmee op geen enkele wijze is geknoeid en waarvan het formaat zodanig is dat hij, nadat hij in de eerste levensdagen van de vogel is aangebracht, niet kan worden verwijderd wanneer de poot van de vogel zijn definitieve omvang heeft bereikt;  

c. basisverordening: verordening (EG) nr. 338/97 van de Raad van de Europese Unie van 9 december 1996 inzake de bescherming van in het wild levende dier- en plantesoorten door controle op het desbetreffende handelsverkeer (PbEG 1997, L 61);  

d. Habitatrichtlijn: richtlijn nr. 92/43/EEG van de Raad van de Europese Gemeenschappen van 21 mei 1992 inzake de instandhouding van de natuurlijke habitats en de wilde flora en fauna (PbEG 1992, L 206);  

e. Vogelrichtlijn: richtlijn nr. 79/409/EEG van de Raad van de Europese Gemeenschappen van 2 april 1979 inzake het behoud van de vogelstand (PbEG 1979, L 103/1).    

### Artikel  1a  

Dit besluit berust op de [artikelen 75, eerste en vierde lid en vijfde lid, onderdelen a, b en c](../../../../../../../../wet/flora-/en/faunawet/BWBR0009640/README.md), [76, eerste lid](../../../../../../../../wet/flora-/en/faunawet/BWBR0009640/README.md), [77](../../../../../../../../wet/flora-/en/faunawet/BWBR0009640/README.md), en [81, eerste lid, van de Flora- en faunawet](../../../../../../../../wet/flora-/en/faunawet/BWBR0009640/README.md).  

### Artikel  2  

1.  Als beschermde inheemse dier- en plantensoorten als bedoeld in [artikel 75, vijfde lid, van de wet](../../../../../../../../wet/flora-/en/faunawet/BWBR0009640/README.md) zijn aangewezen de dier- en plantensoorten, genoemd in bijlage 1 bij dit besluit.   
2.  Als aantal en soort als bedoeld in [artikel 75, vijfde lid, onderdeel b, van de wet](../../../../../../../../wet/flora-/en/faunawet/BWBR0009640/README.md) zijn aangewezen 10.000 wilde eenden (*Anas platyrhynchos*) per jaar.   
3.  Als andere belangen als bedoeld in [artikel 75, vijfde lid, onderdeel c, van de wet](../../../../../../../../wet/flora-/en/faunawet/BWBR0009640/README.md) zijn aangewezen: 

a. de bepalingen inzake de gemeenschappelijke markt en een vrij verkeer van goederen van het Verdrag tot oprichting van de Europese Gemeenschap;  

b. de bescherming van flora en fauna;  

c. de veiligheid van het luchtverkeer;  

d. de volksgezondheid of openbare veiligheid;  

e. dwingende redenen van groot openbaar belang, met inbegrip van redenen van sociale of economische aard en voor het milieu wezenlijk gunstige effecten;  

f. het voorkomen van ernstige schade aan vormen van eigendom, anders dan gewassen, vee, bossen, bedrijfsmatige visserij en wateren;  

g. belangrijke overlast veroorzaakt door dieren, behorende tot een beschermde inheemse diersoort;  

h. de uitvoering van werkzaamheden in het kader van bestendig beheer en onderhoud in de landbouw en in de bosbouw;  

i. bestendig gebruik;  

j. de uitvoering van werkzaamheden in het kader van ruimtelijke inrichting of ontwikkeling.     

### Artikel  2a  

In totaal kunnen ten hoogste 200 ontheffingen worden verleend voor het onder zich hebben van gefokte jachtvogels ten behoeve van de uitoefening van de jacht en de uitoefening van bevoegdheden toegekend in het kader van beheer en schadebestrijding.  

### Artikel  2b  

1.  Met betrekking tot de plantensoorten, genoemd in bijlage IV van de Habitatrichtlijn, en de plantensoorten, genoemd in bijlage 1 bij dit besluit, kan van [artikel 8 van de wet](../../../../../../../../wet/flora-/en/faunawet/BWBR0009640/README.md) slechts vrijstelling of ontheffing worden verleend ten behoeve van de belangen, genoemd in artikel 2, derde lid, onderdelen a, b, c, d, e of f.   
2.  In afwijking van het bepaalde in het eerste lid kan met betrekking tot de in het eerste lid bedoelde soorten tevens vrijstelling of ontheffing worden verleend van [artikel 8 van de wet](../../../../../../../../wet/flora-/en/faunawet/BWBR0009640/README.md) ten behoeve van de belangen, genoemd in artikel 2, derde lid, onderdelen h, i en j, mits ten aanzien van de in het eerste lid bedoelde soorten: 

a. geen benutting of economisch gewin plaatsvindt en  

b. zorgvuldig wordt gehandeld, hetgeen in elk geval inhoudt dat van de werkzaamheden of het gebruik geen wezenlijke invloed uitgaat op de in het eerste lid bedoelde soorten.     
3.  Het bepaalde in dit artikel is niet van toepassing op gekweekte planten, behorende tot een beschermde inheemse plantensoort die is vermeld in bijlage IV van de Habitatrichtlijn of in bijlage 1 bij dit besluit.   

### Artikel  2c  

1.  Met betrekking tot de diersoorten, genoemd in bijlage IV van de Habitatrichtlijn, en de diersoorten, genoemd in bijlage 1 bij dit besluit, kan: 

a. van de [artikelen 9 tot en met 12 van de wet](../../../../../../../../wet/flora-/en/faunawet/BWBR0009640/README.md) slechts vrijstelling of ontheffing worden verleend ten behoeve van de belangen, genoemd in artikel 2, derde lid, onderdelen a, b, c, d, e of f;  

b. van de [artikelen 15](../../../../../../../../wet/flora-/en/faunawet/BWBR0009640/README.md), [50](../../../../../../../../wet/flora-/en/faunawet/BWBR0009640/README.md), [53, eerste lid, onderdelen a en b](../../../../../../../../wet/flora-/en/faunawet/BWBR0009640/README.md), en [artikel 72, vijfde lid, van de wet](../../../../../../../../wet/flora-/en/faunawet/BWBR0009640/README.md) geen vrijstelling of ontheffing worden verleend ten behoeve van de belangen, genoemd in artikel 2, derde lid, onderdelen g, h, i en j.     
2.  In afwijking van het bepaalde in het eerste lid, onderdeel a, kan met betrekking tot de in het eerste lid bedoelde soorten tevens vrijstelling of ontheffing worden verleend van de [artikelen 9](../../../../../../../../wet/flora-/en/faunawet/BWBR0009640/README.md), [11](../../../../../../../../wet/flora-/en/faunawet/BWBR0009640/README.md) en [12 van de wet](../../../../../../../../wet/flora-/en/faunawet/BWBR0009640/README.md) ten behoeve van de belangen, genoemd in artikel 2, derde lid, onderdelen h, i en j, mits ten aanzien van de in het eerste lid bedoelde soorten: 

a. geen benutting of economisch gewin plaatsvindt en  

b. zorgvuldig wordt gehandeld.     
3.  Zorgvuldig handelen als bedoeld in het tweede lid, onderdeel b, houdt in elk geval in dat: 

a. van de werkzaamheden of het gebruik geen wezenlijke invloed uitgaat op de in het eerste lid bedoelde soorten en  

b voorafgaand en tijdens de werkzaamheden of het gebruik in redelijkheid alles zal worden verricht of gelaten om te voorkomen of zoveel mogelijk te beperken dat: 

1°. de in het eerste lid bedoelde dieren worden gedood, verwond, gevangen, bemachtigd of met het oog daarop worden opgespoord;  

2°. nesten, holen of andere voortplantings- of vaste rust- of verblijfplaatsen van de in het eerste lid bedoelde dieren worden beschadigd, vernield, uitgehaald, weggenomen of verstoord;  

3°. eieren van de in het eerste lid bedoelde dieren worden beschadigd of vernield.       
4.  Het bepaalde in dit artikel is niet van toepassing op gefokte dieren, behorende tot een beschermde inheemse diersoort die is vermeld in bijlage IV van de Habitatrichtlijn of in bijlage 1 bij dit besluit.   

### Artikel  2d  

1.  Met betrekking tot de vogelsoorten, bedoeld in [artikel 4, eerste lid, onderdeel b, van de wet](../../../../../../../../wet/flora-/en/faunawet/BWBR0009640/README.md), kan: 

a. van de [artikelen 9 tot en met 12 van de wet](../../../../../../../../wet/flora-/en/faunawet/BWBR0009640/README.md) slechts vrijstelling of ontheffing worden verleend ten behoeve van de belangen, genoemd in artikel 2, derde lid, onderdelen a, b, c, of d;  

b. van de [artikelen 15](../../../../../../../../wet/flora-/en/faunawet/BWBR0009640/README.md), [50](../../../../../../../../wet/flora-/en/faunawet/BWBR0009640/README.md), [53, eerste lid, onderdelen a en b](../../../../../../../../wet/flora-/en/faunawet/BWBR0009640/README.md), en [artikel 72, vijfde lid, van de wet](../../../../../../../../wet/flora-/en/faunawet/BWBR0009640/README.md) geen vrijstelling of ontheffing worden verleend ten behoeve van de belangen, genoemd in artikel 2, derde lid, onderdelen e, f, g, h, i en j.     
2.  In afwijking van het bepaalde in het eerste lid, onderdeel a, kan met betrekking tot de in het eerste lid bedoelde soorten tevens vrijstelling of ontheffing worden verleend van [artikel 10 van de wet](../../../../../../../../wet/flora-/en/faunawet/BWBR0009640/README.md) ten behoeve van de belangen, genoemd in artikel 2, derde lid, onderdelen e, f, g, h, i en j, voorzover de handeling, genoemd in [artikel 10 van de wet](../../../../../../../../wet/flora-/en/faunawet/BWBR0009640/README.md), geen wezenlijke invloed heeft.   
3.  In afwijking van het bepaalde in het eerste lid, onderdeel a, kan tevens vrijstelling of ontheffing worden verleend van [artikel 9 van de wet](../../../../../../../../wet/flora-/en/faunawet/BWBR0009640/README.md) ten behoeve van het belang, genoemd in artikel 2, derde lid, onderdeel g, met betrekking tot de vogelsoorten, genoemd in bijlage II van de Vogelrichtlijn, met dien verstande dat geen vrijstelling of ontheffing kan worden verleend voor de periode van 15 maart tot 15 juli.   
4.  In afwijking van het bepaalde in het eerste lid, onderdeel a, kan met betrekking tot de in het eerste lid bedoelde soorten tevens vrijstelling of ontheffing worden verleend van de [artikelen 9](../../../../../../../../wet/flora-/en/faunawet/BWBR0009640/README.md), [11](../../../../../../../../wet/flora-/en/faunawet/BWBR0009640/README.md) en [12 van de wet](../../../../../../../../wet/flora-/en/faunawet/BWBR0009640/README.md) ten behoeve van de belangen, genoemd in artikel 2, derde lid, onderdelen h, i en j, mits ten aanzien van de in het eerste lid bedoelde soorten: 

a. geen benutting of economisch gewin plaatsvindt en  

b. zorgvuldig wordt gehandeld.     
5.  Zorgvuldig handelen als bedoeld in het vierde lid, onderdeel b, houdt in elk geval in dat: 

a. van de werkzaamheden of het gebruik geen wezenlijke invloed uitgaat op de in het eerste lid bedoelde soorten en  

b. voorafgaand en tijdens de werkzaamheden of het gebruik in redelijkheid alles is of zal worden verricht of gelaten om te voorkomen of zoveel mogelijk te beperken dat: 

1°. de in het eerste lid bedoelde dieren worden gedood, verwond, gevangen, bemachtigd of met het oog daarop worden opgespoord;  

2°. nesten, holen of andere voortplantings- of vaste rust- of verblijfplaatsen van de in het eerste lid bedoelde dieren worden beschadigd, vernield, uitgehaald, weggenomen of verstoord;  

3°. eieren van de in het eerste lid bedoelde dieren worden beschadigd of vernield.       
6.  Het bepaalde in dit artikel is niet van toepassing op gefokte vogels, behorende tot een soort als bedoeld in [artikel 4, eerste lid, onderdeel b, van de wet](../../../../../../../../wet/flora-/en/faunawet/BWBR0009640/README.md).   

### Artikel  3  

Met uitzondering van de artikelen 11, 14 en 14a en de hoofdstukken 3 tot en met 5 is dit besluit niet van toepassing op planten of producten van planten, noch op dieren of eieren, nesten of producten van dieren, behorende tot soorten genoemd in de bijlagen van de basisverordening.  

### Hoofdstuk  2:  

####Vrijstellingen voor bezit, vervoer en handel

### §  1  

####Vrijstelling voor gehouden dieren

### Artikel  4  

1.  De verboden, bedoeld in de [artikelen 9 tot en met 11](../../../../../../../../wet/flora-/en/faunawet/BWBR0009640/README.md) en [13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van gefokte dieren behorende tot een bij ministeriële regeling aangewezen beschermde inheemse diersoort, alsmede voor producten van die dieren, voorzover de houder kan aantonen dat de dieren zijn gefokt, of, indien het producten betreft, dat de betrokken producten van gefokte dieren afkomstig zijn.   
2.  De verboden, bedoeld in de [artikelen 9 tot en met 11](../../../../../../../../wet/flora-/en/faunawet/BWBR0009640/README.md) en [13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van edelherten, damherten en wilde zwijnen die met het oog op de productie van van die dieren afkomstige producten worden gehouden op terreinen kleiner dan 40 hectare, alsmede voor producten van die dieren, voorzover de houder kan aantonen dat de betrokken producten van die dieren afkomstig zijn.   

### Artikel  5  

1.  De verboden, bedoeld in de [artikelen 9 tot en met 12](../../../../../../../../wet/flora-/en/faunawet/BWBR0009640/README.md) en [13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van gefokte vogels behorende tot een beschermde inheemse diersoort, alsmede voor eieren, nesten of producten van die vogels, indien de houder kan aantonen dat de vogels zijn gefokt, of, indien het eieren, nesten of producten van die vogels betreft, dat de betrokken producten van gefokte vogels afkomstig zijn en voorzover: 

a. deze vogels zijn voorzien van een pootring als bedoeld in artikel 6;  

b. registratie heeft plaatsgevonden in de administratie bedoeld in artikel 8 en  

c. voldaan is aan de krachtens artikel 18 gestelde regels.     
2.  Onze Minister kan ontheffing verlenen van de verplichting dat gefokte vogels voorzien dienen te zijn van een pootring voor bedrijfsmatig, met het oog op de productie, gefokte vogels.   

### Artikel  6  

1.  Gefokte vogels behorende tot een beschermde inheemse diersoort zijn voorzien van een door Onze Minister op aanvraag afgegeven gesloten pootring, dan wel van een gesloten pootring die door een overheidsorgaan van een andere staat dan Nederland, of een door een overheidsorgaan van een andere staat dan Nederland erkende organisatie, is afgegeven.   
2.  Bij ministeriële regeling kunnen regels worden gesteld betreffende de afgifte en kenmerken van gesloten pootringen.   

### Artikel  7  

De vrijstelling, bedoeld in artikel 5, eerste lid, geldt eveneens voor gefokte vogels die voorzien zijn van een ander merkteken dan bedoeld in artikel 6, eerste lid, dat door een overheidsorgaan van een andere staat dan Nederland, of een door een overheidsorgaan van een andere staat dan Nederland erkende organisatie is afgegeven, en voldoet aan de eisen die bij ministeriële regeling gesteld zijn.  

### Artikel  8  

Door Onze Minister wordt een administratie bijgehouden waaruit blijkt aan wie, wanneer en met welke maten en registratienummers gesloten pootringen als bedoeld in artikel 6 zijn verstrekt.  

### §  2  

####Vrijstelling voor planten

### Artikel  9  

1.  De verboden, bedoeld in de [artikelen 8](../../../../../../../../wet/flora-/en/faunawet/BWBR0009640/README.md) en [13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van planten of producten van planten, behorende tot een beschermde inheemse of uitheemse plantensoort, voorzover de houder kan aantonen dat de planten zijn gekweekt of, indien het producten betreft, dat de betrokken producten van gekweekte planten afkomstig zijn.   
2.  De verboden, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van planten behorende tot de soort maretak (Viscum album), de soort wilde kievitsbloem (Fritillaria meleagris) of de soort zomerklokje (Leucojum aestivum), voorzover de houder kan aantonen dat de betrokken planten of producten op geoorloofde wijze elders dan in Nederland zijn verkregen.   
3.  De verboden, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van producten van planten, behorende tot een beschermde inheemse plantensoort, voorzover de houder kan aantonen dat de betrokken producten van planten op geoorloofde wijze elders dan in Nederland zijn verkregen.   

### Artikel  9a  

De verboden op het onder zich hebben en vervoeren, bedoeld in [artikel 14, derde lid, van de wet](../../../../../../../../wet/flora-/en/faunawet/BWBR0009640/README.md), van in dat artikel bedoelde planten of dieren gelden niet ten aanzien van de grote waternavel (Hydrocotyle ranunculoides) voorzover die handelingen ten doel hebben planten behorende tot die soort te verdelgen.  

### §  3  

####Vrijstelling voor wild

### Artikel  10  

De verboden, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van producten van wild: 

a. gedurende het tijdvak van de opening tot en met de tiende dag na de sluiting van de jacht op dat wild, dan wel;  

b. gedurende het tijdvak vanaf de elfde dag na de sluiting tot de opening van de jacht op dat wild,   indien de houder van de betrokken producten kan aantonen dat deze zijn verworven overeenkomstig het bepaalde bij of krachtens [hoofdstuk V, titel II, van de wet](../../../../../../../../wet/flora-/en/faunawet/BWBR0009640/README.md), dan wel op geoorloofde wijze elders dan in Nederland zijn verkregen.  

### §  4  

####Vrijstelling voor dieren die in het kader van beheer of bestrijding van schade zijn gedood of elders dan in Nederland zijn verkregen

### Artikel  11  

1.  De verboden op het onder zich hebben en vervoeren van producten van dieren, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van producten van dieren, behorende tot een beschermde inheemse diersoort, voorzover deze producten afkomstig zijn van bij ministeriële regeling aanwezen dieren, indien de houder van de betrokken producten kan aantonen dat deze zijn verworven overeenkomstig het bepaalde bij of krachtens hoofdstuk V, titel III, afdeling 1, paragraaf 3, van de wet.   
2.  De verboden, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van producten van dieren, behorende tot een beschermde inheemse diersoort, voorzover deze producten afkomstig zijn van bij ministeriële regeling aangewezen dieren, indien de houder van de betrokken producten kan aantonen dat deze zijn verworven overeenkomstig het bepaalde bij of krachtens hoofdstuk V, titel III, afdeling 1, paragraaf 3, van de wet, dan wel op geoorloofde wijze elders dan in Nederland zijn verkregen.   

### §  5  

####Vrijstelling voor klapmuts en zadelrob

### Artikel  12  

De verboden, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van producten van dieren van de soorten zadelrob (Phoca groenlandica) en klapmuts (Cystophora cristata) voorzover deze afkomstig zijn van de traditionele jacht van de Inuit en evenmin ten aanzien van dieren van deze soorten.  

### §  6  

####Overige vrijstellingen

### Artikel  13  

1.  De verboden op het vangen en bemachtigen van dieren behorende tot een beschermde inheemse diersoort, bedoeld in [artikel 9 van de wet](../../../../../../../../wet/flora-/en/faunawet/BWBR0009640/README.md), en van de verboden op het vervoeren en onder zich hebben van dieren, behorende tot een beschermde inheemse diersoort, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van beschermde inheemse kikkers, padden en salamanders indien de betrokken handelingen plaatsvinden ter veiligstelling van deze dieren tegen het verkeer.   
2.  De in het eerste lid genoemde vrijstelling geldt slechts voor het vervoer van de dieren over een afstand van ten hoogste 50 meter vanaf de vangplaats en voorzover de dieren na het vervoeren onmiddellijk weer in vrijheid worden gesteld.   

### Artikel  14  

1.  De verboden op het vervoeren en onder zich hebben, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van zieke of gewonde dieren behorende tot een beschermde inheemse diersoort ten behoeve van opvang en verzorging.   
2.  De in het eerste lid genoemde vrijstelling geldt slechts voorzover de dieren binnen twaalf uur worden overgedragen aan personen of instanties die gerechtigd zijn de dieren onder zich te hebben.   
3.  Met betrekking tot reeën, edelherten, damherten en wilde zwijnen geldt de vrijstelling, bedoeld in het eerste lid, uitsluitend indien vóór het vervoer melding is gemaakt bij de meldkamer van het regionale politiekorps in de regio waar een dier wordt aangetroffen van het aantal, de vindplaats en de soort zieke of gewonde dieren en voorzover dat vervoer geschiedt door een door de politie aangewezen vervoerder.   

### Artikel  14a  

1.  De verboden op het vervoeren en onder zich hebben, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van keutels, braakballen, losse veren, haarballen, sterrenschot en afgeworpen geweien afkomstig van dieren, behorende tot een beschermde inheemse diersoort.   
2.  Voorzover de in het eerste lid bedoelde producten van dieren afkomstig zijn van of producten bevatten van vogelsoorten als bedoeld in [artikel 4, eerste lid, van de wet](../../../../../../../../wet/flora-/en/faunawet/BWBR0009640/README.md) of van diersoorten, genoemd in bijlage IV van de Habitatrichtlijn of in bijlage 1 bij dit besluit, geldt de vrijstelling, bedoeld in het eerste lid, slechts als het vervoer of het onder zich hebben geschiedt met het oog op gebruik van deze producten bij onderzoek en onderwijs.   

### Artikel  16  

1.  De verboden op het onder zich hebben en vervoeren, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van de groene kikker (*Rana esculenta*), de bruine kikker (*Rana temporaria*) en de gewone pad (*Bufo bufo*), alsmede ten aanzien van eieren van deze soorten, voorzover het vervoer of het onder zich hebben geschiedt met het oog op gebruik van deze dieren of eieren van deze dieren bij onderzoek en onderwijs.   
2.  De vrijstelling in het eerste lid geldt niet ten aanzien van groene kikkers, bruine kikkers en gewone padden waarvan de metamorfose is voltooid.   

### Hoofdstuk  3:  

####Overige vrijstellingen ten behoeve van het maatschappelijk verkeer

### Artikel  16a  

De verboden, bedoeld in de [artikelen 10 tot en met 12 van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van weidevogels, behorende tot vogels als bedoeld in [artikel 4, eerste lid, onderdeel b, van de wet](../../../../../../../../wet/flora-/en/faunawet/BWBR0009640/README.md), ten behoeve van activiteiten bestemd en geschikt voor de bescherming van weidevogels, hun eieren en hun niet-vliegvlugge jongen tegen landbouwwerkzaamheden en vee.  

### Artikel  16b  

1.  De verboden, bedoeld in de [artikelen 8 tot en met 12 van de wet](../../../../../../../../wet/flora-/en/faunawet/BWBR0009640/README.md), gelden niet bij:  

a. de uitvoering van werkzaamheden in het kader van bestendig beheer of onderhoud van vaarwegen, watergangen, waterkeringen, oevers, vliegvelden, wegen, spoorwegen en bermen en in het kader van natuurbeheer;  

b. de uitvoering van werkzaamheden in het kader van bestendig beheer of onderhoud in de landbouw en de bosbouw;  

c. bestendig gebruik;  

d. de uitvoering van werkzaamheden in het kader van ruimtelijke ontwikkeling en inrichting.    
2.  De vrijstellingen, bedoeld in het eerste lid, gelden ten aanzien van in het wild levende dieren en planten behorende tot:  

a. bij ministeriële regeling aangewezen beschermde inheemse dier- en plantensoorten;  

b. overige beschermde inheemse dier- en plantensoorten, mits de werkzaamheden en het gebruik aantoonbaar plaatsvinden overeenkomstig een door Onze Minister goedgekeurde gedragscode.    
3.  In afwijking van het tweede lid, onderdeel b, gelden de vrijstellingen, bedoeld in het eerste lid, onderdelen b en c, voor wat betreft [artikel 10 van de wet](../../../../../../../../wet/flora-/en/faunawet/BWBR0009640/README.md) niet ten aanzien van de soorten, genoemd in bijlage IV van de Habitatrichtlijn en in bijlage 1 bij dit besluit.   
4.  In afwijking van het tweede lid, onderdeel b, geldt de vrijstelling, bedoeld in het eerste lid, onderdeel d, niet ten aanzien van de soorten, genoemd in bijlage IV van de Habitatrichtlijn en in bijlage 1 bij dit besluit.   
5.  Bij de in het tweede lid bedoelde ministeriële regeling worden niet aangewezen vogelsoorten als bedoeld in [artikel 4, eerste lid, onderdeel b, van de wet](../../../../../../../../wet/flora-/en/faunawet/BWBR0009640/README.md) en soorten, die genoemd worden in bijlage IV van de Habitatrichtlijn en in bijlage 1 bij dit besluit.   

### Artikel  16c  

1.  Een gedragscode, als bedoeld in artikel 16b, tweede lid, onderdeel b, wordt slechts goedgekeurd, indien hierin een wijze van uitvoering van werkzaamheden of gebruik is beschreven waarmee naar het oordeel van Onze Minister afdoende gewaarborgd is dat ten aanzien van de in artikel 16b, tweede lid, onderdeel b, bedoelde soorten: 

a. geen benutting of economisch gewin plaatsvindt;  

b. zorgvuldig wordt gehandeld, hetgeen inhoudt dat: 

1°. slechts werkzaamheden verricht worden of gebruik plaatsvindt waarvan geen wezenlijke invloed uitgaat op de in artikel 16b, tweede lid, onderdeel b, bedoelde soorten;  

2°. voor wat betreft dieren voorafgaand en tijdens de werkzaamheden of het gebruik in redelijkheid alles wordt verricht of gelaten om te voorkomen of zoveel mogelijk te beperken dat: 

i. de in artikel 16b, tweede lid, onderdeel b, bedoelde dieren worden gedood, verwond, gevangen, bemachtigd of met het oog daarop worden opgespoord;  

ii. nesten, holen of andere voortplantings- of vaste rust- of verblijfplaatsen van de in artikel 16b, tweede lid, onderdeel b, bedoelde dieren worden beschadigd, vernield, uitgehaald, weggenomen of verstoord;  

iii. eieren van de in artikel 16b, tweede lid, onderdeel b, bedoelde dieren worden beschadigd of vernield.         
2.  Onze Minister kan het goedkeuringsbesluit intrekken, indien naar zijn oordeel de staat van instandhouding van de soorten, bedoeld in artikel 16b, tweede lid, onderdeel b, of de trend in de staat van instandhouding van deze soorten daartoe noodzaakt.   

### Artikel  16d  

Bij ministeriële regeling kunnen nadere regels worden gesteld ten aanzien van de vrijstellingen, bedoeld in artikel 16b, eerste lid, en ten aanzien van de goedkeuring van gedragscodes als bedoeld in artikel 16c waarbij onder andere onderscheid kan worden gemaakt tussen beschermde inheemse soorten.  

### Artikel  16e  

1.  De verboden, bedoeld in de [artikelen 9 tot en met 11 van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van de huisspitsmuis (Crocidura russula) voorzover dit dier zich in of op gebouwen of daarbij behorende erven of roerende zaken bevindt.   
2.  De verboden, bedoeld in [artikel 9 tot en met 11 van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van de mol (Talpa europea) de bosmuis (Apodemus sylvaticus) en de veldmuis (Microtus arvalis).   

### Artikel  16f  

Het verbod, bedoeld in [artikel 15, tweede lid, van de wet](../../../../../../../../wet/flora-/en/faunawet/BWBR0009640/README.md), geldt niet ten aanzien van het binnen de bebouwde kom vangen van verwilderde katten (*Felis catus*) en verwilderde duiven (*Columba livia* forma *domestica*) met vangkooien.  

### Artikel  16g  

De verboden op het onder zich hebben en vervoeren, bedoeld in [artikel 13, eerste lid, van de wet](../../../../../../../../wet/flora-/en/faunawet/BWBR0009640/README.md), gelden niet ten aanzien van de afvoer van planten en producten van planten, behorende tot een beschermde inheemse plantensoort, in verband met werkzaamheden als bedoeld in artikel 16b, eerste lid, die verricht worden in overeenstemming met artikel 16b en de nadere regels die op grond van artikel 16d zijn gesteld.  

### Hoofdstuk  4:  

####Vrijstellingen voor het uitzetten van dieren

### Artikel  16h  

1.  Het verbod, bedoeld in [artikel 14, eerste lid van de wet](../../../../../../../../wet/flora-/en/faunawet/BWBR0009640/README.md), geldt niet ten aanzien van dieren of eieren van dieren, behorende tot bij ministeriële regeling aangewezen diersoorten, ten behoeve van de bestrijding van ziekten, plagen of onkruiden.   
2.  De vrijstelling als bedoeld in het eerste lid kan bij ministeriële regeling naar gelang een soort of groep van soorten worden beperkt tot delen van Nederland of tot bepaalde categorieën gebieden.   

### Hoofdstuk  5:  

####Overige bepalingen

### Artikel  17  

Ter uitvoering van artikel 12 van de basisverordening worden bij ministeriële regeling plaatsen aangewezen waar planten behorende tot beschermde inheemse of uitheemse plantensoorten of dieren behorende tot beschermde inheemse of uitheemse diersoorten, alsmede producten van die planten of producten of eieren van die dieren, vanuit derde landen het grondgebied van Nederland dienen te worden binnengebracht en vanuit Nederland naar derde landen worden uitgevoerd.  

### Artikel  17a  

1.  Ter uitvoering van artikel 13, eerste lid, onderdeel a, van de basisverordening is Onze Minister van Landbouw, Natuurbeheer en Visserij belast met de uitvoering van de basisverordening en de contacten met de Commissie.   
2.  Onze Minister van Landbouw, Natuurbeheer en Visserij kan nadere regels stellen voor een goede uitvoering van de basisverordening en de daarop gebaseerde uitvoeringsverordening.   

### Artikel  18  

Bij ministeriële regeling kunnen regels worden gesteld over het voeren van een administratie en verstrekken van gegevens met betrekking tot het onder zich hebben, ontvangen, verkopen, ten verkoop voorradig of voorhanden hebben en afleveren van dieren of planten, dan wel producten van die planten of producten of eieren van die dieren.  

### Artikel  18a  

Onze Minister besluit binnen een termijn van zestien weken na ontvangst van een verzoek om ontheffing, bedoeld in [artikel 75, derde lid, van de wet](../../../../../../../../wet/flora-/en/faunawet/BWBR0009640/README.md).  

### Hoofdstuk  6:  

####Overgangs- en slotbepalingen

### Artikel  19  

1.  Artikel 6, eerste lid, geldt niet voor het onder zich hebben van gefokte vogels behorende tot soorten genoemd in [artikel 2 van de Jachtwet](../../../../../../../../wet/jachtwet/BWBR0002155/README.md), voorzover deze op het tijdstip van inwerkingtreding van dit besluit werden gehouden.   
2.  Artikel 6, eerste lid, geldt niet voor het onder zich hebben van gefokte vogels behorende tot de soorten bedoeld in artikel 1, onder 2, van de Vogelwet 1936, voorzover deze op het tijdstip van inwerkingtreding van dit besluit werden gehouden overeenkomstig artikel 35 van de Vogelwet 1936 of de artikelen 6, eerste lid, onderdeel b, 7, eerste lid, onderdeel a, 23 of  25 van het Vogelbesluit 1994.   

### Artikel  20  

Een wijziging van de in dit besluit genoemde verordening geldt voor de toepassing van dit besluit met ingang van de dag waarop de betrokken wijzigingsverordening in werking treedt.  

### Artikel  21  

Dit besluit treedt in werking op een bij koninklijk besluit te bepalen tijdstip.  

### Artikel  22  

Dit besluit wordt aangehaald als: Besluit vrijstelling beschermde dier- en plantensoorten.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
28 november 2000  
Beatrix  

De Staatssecretaris van Landbouw, Natuurbeheer en Visserij, 
G. H. Faber   

de *zevende* december 2000 

De Minister van Justitie, 
A. H. Korthals    

### Bijlage  1  

####als bedoeld in artikel 2, eerste lid, van het Besluit vrijstelling beschermde dier- en plantensoorten

| Nederlandse naam  | Wetenschappelijke naam  |
|:---|:---|
| --- | --- |
| ZOOGDIEREN  | --- |
| --- | --- |
| Boommarter  |  *Martes martes*   |
| Das  |  *Meles meles*   |
| Eikelmuis  |  *Eliomys quercinus*   |
| Gewone zeehond  |  *Phoca vitulina*   |
| Veldspitsmuis  |  *Crocidura leucodon*   |
| Waterspitsmuis  |  *Neomys fodiens*   |
| --- | --- |
| REPTIELEN  | --- |
| --- | --- |
| Adder  |  *Vipera berus*   |
| Hazelworm  |  *Anguis fragilis*   |
| Ringslang  |  *Natrix natrix*   |
| --- | --- |
| AMFIBIEËN  | --- |
| --- | --- |
| Vinpootsalamander  |  *Triturus helveticus*   |
| Vuursalamander  |  *Salamandra salamandra*   |
| --- | --- |
| VISSEN  | --- |
| --- | --- |
| Beekprik  |  *Lampetra planeri*   |
| Bittervoorn  |  *Rhodeus cericeus*   |
| Elrits  |  *Phoxinus phoxinus*   |
| Gestippelde alver  |  *Alburnoides bipunctatus*   |
| Grote modderkruiper  |  *Misgurnus fossilis*   |
| Rivierprik  |  *Lampetra fluviatilis*   |
| --- | --- |
| DAGVLINDERS  | --- |
| --- | --- |
| Bruin dikkopje  |  *Erynnis tages*   |
| Dwergblauwtje  |  *Cupido minimus*   |
| Dwergdikkopje  |  *Thymelicus acteon*   |
| Groot geaderd witje  |  *Aporia crataegi*   |
| Grote ijsvogelvlinder  |  *Limenitis populi*   |
| Heideblauwtje  |  *Plebejus argus*   |
| Iepepage  | S *trymonidia w-album*  |
| Kalkgraslanddikkopje  |  *Spialia sertorius*   |
| Keizersmantel  |  *Argynnis paphia*   |
| Klaverblauwtje  |  *Cyaniris semiargus*   |
| Purperstreepparelmoervlinder  |  *Brenthis ino*   |
| Rode vuurvlinder  |  *Palaeochrysophanus hippothoe*   |
| Rouwmantel  |  *Nymphalis antiopa*   |
| Tweekleurig hooibeestje  |  *Coenonympha arcania*   |
| Veenbesparelmoervlinder  |  *Bolaria aquilonais*   |
| Veenhooibeestje  |  *Coenonympha tullia*   |
| Veldparelmoervlinder  |  *Melitaea cinxia*   |
| Woudparelmoervlinder  |  *Melitaea diamina*   |
| Zilvervlek  |  *Clossiana euphrosyne*   |
| --- | --- |
| PLANTEN  | --- |
| --- | --- |
| Groot zeegras  |  *Zostera marina*   |

### Bijlage  2  

####als bedoeld in artikel 11, eerste lid, van het Besluit vrijstelling beschermde dier- en plantensoorten

|  *Nederlandse naam*   |  *wetenschappelijke naam*   |
|:---|:---|
| Bosmuis  | Apodemus sylvaticus  |
| Ekster  | Pica pica  |
| Holenduif  | Columba oenas  |
| Huismus  | Passer domesticus  |
| Kauw  | Corvus monedula  |
| Knobbelzwaan  | Cygnus olor  |
| Kokmeeuw  | Larus ridibundus  |
| Mol  | Talpa europaea  |
| Rietgans  | Anser fabalis  |
| Roek  | Corvus frugilegus  |
| Spreeuw  | Sturnus vulgaris  |
| Turkse tortel  | Streptopelia decaocto  |
| Veldmuis  | Microtus arvalis  |
| Vlaamse gaai  | Garrulus glandarius  |
| Vos  | Vulpes vulpes  |
| Waterhoen  | Gallinula chloropus  |
| Zilvermeeuw  | Larus argentatus  |
| Zwarte kraai  | Corvus corone corone  |

### Bijlage  3  

####als bedoeld in artikel 11, tweede lid, van het Besluit vrijstelling beschermde dier- en plantensoorten

|  *Nederlandse naam*   |  *wetenschappelijke naam*   |
|:---|:---|
| Alpensneeuwhoen  | Lagopus mutus  |
| Auerhoen  | Tetrao urogallus  |
| Barbarijse patrijs  | Alectoris barbara  |
| Bokje  | Lymnocryptes minimus  |
| Damhert  | Dama dama  |
| Edelhert  | Cervus elaphus  |
| Eidereend  | Somateria mollissima  |
| Fazant  | Phasianus colchicus  |
| Goudplevier  | Pluvialis apricaria  |
| Grauwe gans  | Anser anser  |
| Haas  | Lepus europaeus  |
| Houtduif  | Columba palumbus  |
| Houtsnip  | Scolopax rusticola  |
| Kolgans  | Anser albifrons  |
| Konijn  | Oryctolagus cuniculus  |
| Korhoen (Britse populaties)  | Tetrao tetrix (Britse populaties)  |
| Kuifeend  | Aythya fuligula  |
| Meerkoet  | Fulica atra  |
| Moerassneeuwhoen  | Lagopus lagopus  |
| Patrijs  | Perdix perdix  |
| Pijlstaart  | Anas acuta  |
| Ree  | Capreolus capreolus  |
| Rode patrijs  | Alectoris rufa  |
| Slobeend  | Anas clypeata  |
| Smient  | Anas penelope  |
| Tafeleend  | Aythya ferina  |
| Toppereend  | Aythya marila  |
| Watersnip  | Gallinago gallinago  |
| Wild zwijn  | Sus scrofa  |
| Wilde eend  | Anas platyrhynchos  |
| Wintertaling  | Anas crecca  |
| Zwarte zee-eend  | Melanitta nigra  |

