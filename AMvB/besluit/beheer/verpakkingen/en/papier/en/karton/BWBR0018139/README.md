<meta http-equiv='Content-Type' content='text/html; charset=utf-8' />

##Besluit van 24 maart 2005, houdende regels voor verpakkingen, verpakkingsafval, papier en karton (Besluit beheer verpakkingen en papier en karton)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Volkshuisvesting, Ruimtelijke Ordening en Milieubeheer van 18 juli 2003, nr. MJZ2003067536, Centrale Directie Juridische Zaken, Afdeling Wetgeving;

Gelet op richtlijn nr. 94/62/EG van het Europees Parlement en de Raad van de Europese Unie van 20 december 1994 betreffende verpakking en verpakkingsafval (PbEG L 365), zoals laatstelijk gewijzigd bij richtlijn nr. 2004/12/EG van het Europees Parlement en de Raad van de Europese Unie van 11 februari 2004 (PbEU L 47) en de [artikelen 10.15 tot en met 10.18](../../../../../../../../../wet/wet/milieubeheer/BWBR0003245/README.md), [10.64, tweede lid](../../../../../../../../../wet/wet/milieubeheer/BWBR0003245/README.md), en [15.32 van de Wet milieubeheer](../../../../../../../../../wet/wet/milieubeheer/BWBR0003245/README.md);

De Raad van State gehoord (advies van 10 december 2003, nr. W08.03.0325/V);

Gezien het nader rapport van de Staatssecretaris van Volkshuisvesting, Ruimtelijke Ordening en Milieubeheer van 21 maart 2005, nr. MJZ2005030407, Directie Juridische Zaken, Afdeling Wetgeving;
Hebben goedgevonden en verstaan:  
###§ 1 

####Begripsbepalingen

### Artikel  1  

In dit besluit en de daarop berustende bepalingen wordt verstaan onder: 

a. verpakkingen: alle producten, vervaardigd van materiaal van welke aard ook, die kunnen worden gebruikt voor het insluiten, beschermen, verladen, afleveren en aanbieden van andere producten, van grondstoffen tot afgewerkte producten, over het gehele traject van producent tot gebruiker of consument, wegwerpartikelen die voor dit doel worden gebruikt daaronder begrepen, waarbij verpakkingen uitsluitend omvatten verkoop- of primaire verpakkingen, verzamel- of secundaire verpakkingen en verzend- of tertiaire verpakkingen en: 

1°. waarbij producten als verpakking worden beschouwd indien zij aan het vorenstaande voldoen, ongeacht andere functies die de verpakking ook kan vervullen, tenzij het product integraal deel uitmaakt van een ander product en het nodig is om dat product tijdens zijn levensduur te bevatten, te ondersteunen of te bewaren en alle elementen bedoeld zijn om samen gebruikt, verbruikt of verwijderd te worden;  

2°. waarbij producten die ontworpen en bedoeld zijn om op het verkooppunt te worden gevuld alsmede wegwerpartikelen die in gevulde toestand worden verkocht of die ontworpen en bedoeld zijn om op het verkooppunt te worden gevuld, slechts als verpakking worden beschouwd indien zij een verpakkingsfunctie hebben; en  

3°. waarbij de componenten van een verpakking en de bijbehorende in de verpakking verwerkte elementen worden beschouwd als deel van de verpakking waarin ze verwerkt zijn en waarbij de bijbehorende elementen die aan een verpakt product hangen of bevestigd zijn en die een verpakkingsfunctie hebben, als verpakking worden beschouwd, tenzij zij integraal deel uitmaken van dit product en alle elementen bedoeld zijn om samen verbruikt of verwijderd te worden;    

b. verkoop- of primaire verpakking: verpakking die zo is ontworpen dat zij voor de eindgebruiker of consument op het verkooppunt een verkoopeenheid vormt;  

c. verzamel- of secundaire verpakking: verpakking die zo is ontworpen dat zij op het verkooppunt een verzameling van een aantal verkoopeenheden vormt, ongeacht of deze als dusdanig aan de eindgebruiker of consument wordt verkocht, dan wel alleen dient om de rekken op het verkooppunt bij te vullen en die van het product kan worden verwijderd zonder dat dit de kenmerken ervan beïnvloedt;  

d. verzend- of tertiaire verpakking: verpakking die zo is ontworpen dat het verladen en het vervoer van een aantal verkoopeenheden of verzamelverpakkingen wordt vergemakkelijkt om fysieke schade door verlading of transport te voorkomen, weg-, spoor-, scheeps- of vliegcontainers niet daaronder begrepen; 

e. papier en karton: papier en karton, niet zijnde een verpakking;  

f. producent of importeur: degene die in de uitoefening van zijn beroep of bedrijf in Nederland: 

1°.  als eerste stoffen, preparaten of andere producten in een verpakking aan een ander ter beschikking stelt,  

2°. als eerste stoffen, preparaten of andere producten in een verpakking invoert en zich van de verpakking ontdoet,  

3°. een ander opdracht geeft de verpakking van stoffen, preparaten of andere producten te voorzien van zijn naam, logo of merkteken,  

4°. als eerste een verpakking aan een ander ter beschikking stelt die is bestemd om bij het aan de gebruiker ter beschikking stellen van stoffen, preparaten of andere producten daaraan te worden toegevoegd,  

5°. als eerste papier of karton aan een ander ter beschikking stelt, dat niet gebruikt wordt voor de vervaardiging van verpakkingen;    

g. hergebruiken als materiaal: na een be- of verwerking opnieuw gebruiken van materialen van verpakkingen of papier en karton voor het oorspronkelijke doel of voor een ander doel dan waarvoor zij oorspronkelijk waren bestemd, met inbegrip van organisch hergebruik, daaronder niet begrepen terugwinning van energie;  

h. drank: vloeistof bestemd voor menselijke consumptie en primair bedoeld om te worden gedronken;  

i. medicinale drank: drank zijnde een geneesmiddel als bedoeld in [artikel 1, eerste lid, onder b, van de Geneesmiddelenwet](../../../../../../../../../wet/geneesmiddelenwet/BWBR0021505/README.md);  

j. wijn: wijn als bedoeld in [artikel 1, eerste lid, van de Drank- en Horecawet](../../../../../../../../../wet/drank-/en/horecawet/BWBR0002458/README.md), alsmede drank die door alcoholische gisting is verkregen uit het sap van vruchten anders dan van druiven en uitsluitend of ten dele bestanddelen bevat afkomstig van die vruchten;  

k. sterke drank: sterke drank als bedoeld in [artikel 1, eerste lid, van de Drank- en Horecawet](../../../../../../../../../wet/drank-/en/horecawet/BWBR0002458/README.md);  

l. matig-alcoholhoudende drank: alcoholhoudende drank die bij een temperatuur van twintig graden Celsius voor meer dan twaalf en minder dan vijftien volumeprocenten uit alcohol bestaat;  

m. richtlijn verpakkingen: richtlijn nr. 94/62/EG van het Europese Parlement en de Raad van de Europese Unie van 20 december 1994 betreffende verpakking en verpakkingsafval (PbEG L 365).   

### §  2  

####Inname, preventie, hergebruik en overig afvalbeheer

### Artikel  2  

1.  De producent of importeur draagt zorg voor de gescheiden inname of de inname en nascheiding van door hem in Nederland: 

a. aan een ander ter beschikking gestelde verpakkingen en papier en karton, en  

b. ingevoerde verpakkingen waarvan hij zich heeft ontdaan, ten minste voor zover nodig om te kunnen voldoen aan de verplichtingen uit de artikelen 4 en 5.     
2.  De kosten van de gescheiden inname of de inname en nascheiding van verpakkingen en papier en karton komen voor rekening van de producent of importeur.   
3.  In afwijking van het tweede lid komen de kosten van de gescheiden inname of de inname en nascheiding van als bedrijfsafval vrijkomende verpakkingen en papier en karton voor rekening van degene die zich van de desbetreffende afvalstoffen ontdoet.  

### Artikel  3  

De producent of importeur neemt maatregelen ter bevordering van het verminderen van de gewichtshoeveelheid en de schadelijkheid voor het milieu van verpakkingen of papier en karton, die er in ieder geval op gericht zijn dat: 

a. zo weinig mogelijk verpakkingsmateriaal of papier en karton wordt gebruikt;  

b. een verpakking of papier en karton zodanig wordt ontworpen dat nuttige toepassing wordt vergemakkelijkt;  

c. zoveel mogelijk hergebruikt materiaal in nieuwe verpakkingen of papier en karton wordt toegepast;  

d. het ontstaan van zwerfafval zoveel mogelijk wordt voorkomen.   

### Artikel  4  

1.  De producent of importeur draagt er zorg voor dat per kalenderjaar, van het totaal van de door hem in Nederland in het voorafgaande kalenderjaar aan een ander ter beschikking gestelde hoeveelheid verpakkingen en van de door hem ingevoerde verpakkingen waarvan hij zich in dat kalenderjaar heeft ontdaan, ten minste 75 gewichtsprocent nuttig wordt toegepast en 70 gewichtsprocent als materiaal wordt hergebruikt.   
2.  De producent of importeur draagt er zorg voor dat per kalenderjaar, van het totaal van de door hem in Nederland in het voorafgaande kalenderjaar aan een ander ter beschikking gestelde hoeveelheid verpakkingen en van de door hem ingevoerde verpakkingen waarvan hij zich in dat kalenderjaar heeft ontdaan: 

a. van de kunststofverpakkingen, ten minste 45 gewichtsprocent nuttig wordt toegepast en ten minste 42 gewichtsprocent als materiaal wordt hergebruikt;  

b. van de overige materiaalsoorten, ten minste de volgende gewichtspercentages nuttig worden toegepast door deze als materiaal te hergebruiken: 

1°. 90 gewichtsprocent van glazen verpakkingen,  

2°. 75 gewichtsprocent van papieren en kartonnen verpakkingen,  

3°. 85 gewichtsprocent van metalen verpakkingen,  

4°. 25 gewichtsprocent van houten verpakkingen.       
3.  Het eerste en tweede lid zijn niet van toepassing op de producent of importeur die verpakkingen op het moment dat deze aan een ander ter beschikking worden gesteld, aan een stof, preparaat of ander product toevoegt, voor zover het deze verpakkingen betreft en voor zover deze verpakkingen niet zijn voorzien van zijn naam, logo of merkteken.  

### Artikel  4a  

1.  De producenten en importeurs kunnen gezamenlijk uitvoering geven aan de verplichtingen, bedoeld in de artikelen 2, eerste lid en tweede lid, 3, aanhef en onderdeel d, 4, eerste en tweede lid, en 7, eerste lid.   
2.  De in het eerste lid bedoelde verplichtingen, met uitzondering van artikel 3, aanhef en onderdeel d, zijn niet van toepassing op een producent of importeur die een afvalbeheersbijdrage als bedoeld in de op grond van [artikel 15.36, eerste lid, van de Wet milieubeheer](../../../../../../../../../wet/wet/milieubeheer/BWBR0003245/README.md), algemeen verbindend verklaarde overeenkomst inzake verpakkingen, afdraagt aan een daarbij genoemde rechtspersoon.   
3.  In gevallen waarin het tweede lid van toepassing is, berusten de verplichtingen, bedoeld in het eerste lid, met uitzondering van artikel 3, aanhef en onderdeel d, op de rechtspersoon aan wie de in het tweede lid bedoelde afvalbeheersbijdrage is afgedragen.  

### Artikel  5  
Treedt in werking op een nader te bepalen tijdstip 

De producent of importeur draagt er zorg voor dat per kalenderjaar, van de door hem in Nederland in het voorafgaande kalenderjaar aan een ander ter beschikking gestelde hoeveelheid papier en karton, ten minste 75 gewichtsprocent als materiaal wordt hergebruikt. 

### §  3  

####Verslaglegging

### Artikel  7  

1. De producent of importeur zendt voor 1 augustus van het jaar volgend op het jaar waarop het betreffende onderdeel van dit besluit in werking is getreden en vervolgens elk jaar voor 1 augustus aan Onze Minister op een daartoe door deze vast te stellen formulier een verslag over de uitvoering in het voorafgaande kalenderjaar van de artikelen 2 tot en met 5, 8 en 11. 
2.  Het eerste lid is niet van toepassing op de producent of importeur van wie het totaal aan de door hem in Nederland aan een ander ter beschikking gestelde verpakkingen en de door hem ingevoerde verpakkingen waarvan hij zich heeft ontdaan jaarlijks 50.000 kilogram of minder bedraagt.  

### §  3a  

####Informatieverstrekking Rijksbelastingdienst

### Artikel  7a  

De rijksbelastingdienst is verplicht desgevraagd, kosteloos, de naam en adresgegevens van een producent, importeur, producent/importeur, concern, opdrachtgever van een loonverpakker of afnemer van deze opdrachtgever, als bedoeld in [artikel 83 van de Wet belastingen op milieugrondslag](../../../../../../../../../wet/wet/belastingen/op/milieugrondslag/BWBR0007168/README.md), zoals dat artikel luidde vóór 1 januari 2013, waarvan in het kalenderjaar 2012 verpakkingenbelasting wordt geheven, of had moeten worden geheven, te verstrekken aan een organisatie die belast is met de uitvoering van een op grond van [artikel 15.36, eerste lid, van de Wet milieubeheer](../../../../../../../../../wet/wet/milieubeheer/BWBR0003245/README.md), algemeen verbindend verklaarde overeenkomst over een afvalbeheersbijdrage inzake verpakkingen. 

###§ 4 

####Statiegeld op drankverpakkingen

Treedt in werking op een nader te bepalen tijdstip 

### Artikel  8  
Treedt in werking op een nader te bepalen tijdstip 

1.  Een ieder die in de uitoefening van zijn beroep of bedrijf een drank in een verpakking aan een ander ter beschikking stelt, heft op die verpakking statiegeld.   
2.  De in het eerste lid bedoelde verpakking wordt na gebruik met terugbetaling van het statiegeld in ieder geval ingenomen door degene die in de uitoefening van zijn beroep of bedrijf een verpakking van dezelfde materiaalsoort aan een ander ter beschikking stelt. De inname geschiedt op de plaats waar een dergelijke verpakking ter beschikking wordt gesteld of in de onmiddellijke omgeving.   
3.  Degene die een drank aan een ander ter beschikking stelt vanuit een plaats van verkoop met een verkoopoppervlakte van minder dan 200 m<sup>2</sup>, kan de inname, bedoeld in het tweede lid, beperken tot verpakkingen die vanuit die plaats van verkoop zelf aan een ander ter beschikking zijn gesteld.  

### Artikel  9  
Treedt in werking op een nader te bepalen tijdstip 

De verplichting, bedoeld in artikel 8, eerste lid, is niet van toepassing op: 

a. verpakkingen van: 

1°. medicinale dranken,  

2°. wijn,  

3°. sterke dranken,  

4°. matig-alcoholhoudende dranken;    

b.  drankenkartons, die zijn bestemd voor dranken en die voor ten minste 80% bestaan uit papier of karton;  

c. verpakkingen die direct voor verkoop met een drank worden gevuld;  

d. verpakkingen van dranken met een inhoud van 1 deciliter of minder;  

e. verpakkingen van dranken waarbij de producent of importeur kan aantonen dat er op jaarbasis minder dan 500.000 eenheden consumentenverpakkingen in Nederland aan consumenten ter beschikking worden gesteld.   

### Artikel  10  
Treedt in werking op een nader te bepalen tijdstip 

1.  Het statiegeld, bedoeld in artikel 8, eerste lid, bedraagt voor meermalige verpakkingen: € 0,10 per verpakking.   
2.  Het statiegeld, bedoeld in artikel 8, eerste lid, bedraagt voor eenmalige verpakkingen: € 0,25 per verpakking.  

### Artikel  11  
Treedt in werking op een nader te bepalen tijdstip 

1.  Indien de verplichting, bedoeld in artikel 8, eerste lid, van toepassing is, voorziet de producent of importeur de verpakking van een aanduiding omtrent het statiegeld. Onze Minister kan vorm en inhoud van deze aanduiding vaststellen.   
2.  De aanduiding, bedoeld in het eerste lid, wordt duidelijk en onuitwisbaar op de verpakking aangebracht.  

###§ 5 

####Eisen aan verpakkingen

### Artikel  12  

1.  Indien de producent of importeur op de verpakking, dan wel op het etiket van de verpakking, de aard van het verpakkingsmateriaal vermeldt en hierbij afkortingen en cijfercodes gebruikt, is beschikking nr. 97/129/EG van de Commissie van de Europese Gemeenschappen van 28 januari 1997 tot vaststelling van het identificatiesysteem voor verpakkingsmaterialen overeenkomstig Richtlijn 94/62/EG van het Europees Parlement en de Raad betreffende verpakking en verpakkingsafval (PbEG L 50) van toepassing.   
2.  De afkortingen en cijfercodes, bedoeld in het eerste lid, zijn duidelijk zichtbaar, goed leesbaar en blijvend herkenbaar, ook wanneer de verpakking is geopend.  

###Artikel 13 

Een verpakking voldoet aan de eisen die zijn gesteld in bijlage II bij de richtlijn verpakkingen.

### Artikel  14  

1.  De totale concentratie van lood, cadmium, kwik, zeswaardig chroom of verbindingen daarvan in een verpakking of in een verpakkingscomponent bedraagt maximaal 100 ppm-gewicht.   
2.  Het eerste lid is niet van toepassing op verpakkingen die zijn vervaardigd uit kristalglas als bedoeld in richtlijn nr. 69/493/EEG van de Raad van de Europese Gemeenschappen van 15 december 1969 voor de onderlinge aanpassing der wetgeving van de Lid-Staten inzake kristalglas (PbEG L 326).   
3.  Het eerste lid is niet van toepassing met betrekking tot kunststofkratten en -pallets die voldoen aan de voorschriften gesteld in beschikking nr. 2009/292/EG van de Commissie van de Europese Gemeenschappen van 24 maart 2009 tot vaststelling van de voorwaarden voor een afwijking ten aanzien van de bij Richtlijn 94/62/EG van het Europees Parlement en de Raad betreffende verpakking en verpakkingsafval vastgestelde concentraties van zware metalen in kunststof kratten en kunststof paletten (PbEU L 79).   
4.  Het eerste lid is niet van toepassing met betrekking tot glazen verpakkingen die voldoen aan de voorschriften gesteld bij beschikking nr. 2001/171/EG van de Commissie van de Europese Gemeenschappen van 19 februari 2001 tot vaststelling van de voorwaarden voor een afwijking voor glazen verpakkingen van de bij richtlijn nr. 94/62/EG betreffende verpakking en verpakkingsafval vastgestelde grenswaarden voor de concentratie van zware metalen (PbEG L 62). 

### Artikel  15  

Een wijziging van de beschikking, genoemd in artikel 12, eerste lid, of van bijlage II bij de richtlijn verpakkingen of van de beschikking, genoemd in artikel 14, derde of vierde lid, gaat voor de toepassing van dit besluit gelden met ingang van de dag waarop aan de desbetreffende wijziging uitvoering moet zijn gegeven, tenzij bij ministerieel besluit, dat in de Staatscourant wordt bekendgemaakt, een ander tijdstip wordt vastgesteld. 

###§ 6 

####Ontheffing

Treedt in werking op een nader te bepalen tijdstip 

### Artikel  16  
Treedt in werking op een nader te bepalen tijdstip 

Indien op grond van [artikel 10.63, vierde lid, van de Wet milieubeheer](../../../../../../../../../wet/wet/milieubeheer/BWBR0003245/README.md) ontheffing wordt gevraagd van de verplichting, bedoeld in artikel 8, eerste lid, is [afdeling 3.4 van de Algemene wet bestuursrecht](../../../../../../../../../wet/algemene/wet/bestuursrecht/BWBR0005537/README.md) niet van toepassing. 

### §  7  

####Overgangs- en slotbepalingen

### Artikel  17  
Treedt in werking op een nader te bepalen tijdstip 

Dit besluit is eerst een maand na het in werking treden van artikel 8 van toepassing op verpakkingen die, op het moment van in werking treden van dat artikel, aan een ander in Nederland ter beschikking waren gesteld. 

### Artikel  17a  

De producent of de importeur draagt er zorg voor dat zijn handelen ter uitvoering van dit besluit geen handelsbelemmering of concurrentieverstoring als bedoeld in artikel 7, eerste lid, van de richtlijn verpakkingen, veroorzaakt. 

###Artikel 18 

Wijzigt dit besluit.

### Artikel  19  

De [Regeling verpakking en verpakkingsafval](../../../../../../../../../ministeriele-regeling/regeling/verpakking/en/verpakkingsafval/BWBR0008775/README.md) wordt ingetrokken.

###Artikel 20 

Wijzigt dit besluit.

### Artikel  21  

Dit besluit treedt in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld, met dien verstande dat de artikelen 8 tot en met 11 niet eerder in werking treden dan een jaar na de datum van uitgifte van het Staatsblad waarin het koninklijk besluit, waarbij het tijdstip van inwerkingtreding van die artikelen wordt bepaald, is geplaatst. 

### Artikel  22  

Dit besluit wordt aangehaald als: Besluit beheer verpakkingen en papier en karton. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.

’s-Gravenhage
24 maart 2005
Beatrix

De Staatssecretaris van Volkshuisvesting, Ruimtelijke Ordening en Milieubeheer , 
P. L. B. A. van Geel

de *zevende* april 2005

De Minister van Justitie ,
J. P. H.Donner
