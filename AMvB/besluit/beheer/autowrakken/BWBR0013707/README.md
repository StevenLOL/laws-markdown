<meta http-equiv='Content-Type' content='text/html; charset=utf-8' />

##Besluit van 24 mei 2002, houdende implementatie van richtlijn nr. 2000/53/EG van het Europees Parlement en de Raad van de Europese Unie van 18 september 2000 betreffende autowrakken (PbEG L 269) (Besluit beheer autowrakken)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volkshuisvesting, Ruimtelijke Ordening en Milieubeheer van 5 november 2001, nr. MJZ2001120 768, Centrale Directie Juridische Zaken, Afdeling Wetgeving;

Gelet op richtlijn nr. 2000/53/EG van het Europees Parlement en de Raad van de Europese Unie van 18 september 2000 betreffende autowrakken (PbEG L 269), de [artikelen 1.1, derde lid](../../../../../wet/wet/milieubeheer/BWBR0003245/README.md), [8.2, tweede lid](../../../../../wet/wet/milieubeheer/BWBR0003245/README.md), [8.40](../../../../../wet/wet/milieubeheer/BWBR0003245/README.md), [8.44, eerste lid](../../../../../wet/wet/milieubeheer/BWBR0003245/README.md), [8.45](../../../../../wet/wet/milieubeheer/BWBR0003245/README.md), [10.15 tot en met 10.17](../../../../../wet/wet/milieubeheer/BWBR0003245/README.md), [10.22, tweede lid](../../../../../wet/wet/milieubeheer/BWBR0003245/README.md), en [10.61 van de Wet milieubeheer](../../../../../wet/wet/milieubeheer/BWBR0003245/README.md) en [artikel 119a van het Wetboek van Strafvordering](../../../../../wet/wet/van/15/januari/1921/BWBR0001903/README.md);

De Raad van State gehoord (advies van 22 maart 2002, nr. W08.01.0588/V);

Gezien het nader rapport van Onze Minister van Volkshuisvesting, Ruimtelijke Ordening en Milieubeheer van 22 mei 2002, nr. MJZ2002043263, Centrale Directie Juridische Zaken, Afdeling Wetgeving;
Hebben goedgevonden en verstaan:     
### §  1  

####Algemene bepalingen

### Artikel  1  

In dit besluit en de daarop berustende bepalingen wordt, voor zover het betreft de onderdelen e en f in afwijking van [artikel 1.1, eerste lid, van de Wet milieubeheer](../../../../../wet/wet/milieubeheer/BWBR0003245/README.md), verstaan onder: 

a. voertuig: 

1°. bedrijfsauto als bedoeld in [artikel 1.1 van de Regeling voertuigen](../../../../../ministeriele-regeling/regeling/voertuigen/BWBR0025798/README.md) met een maximum gewicht van ten hoogste 3500 kilogram;  

2°. personenauto als bedoeld in [artikel 1.1 van de Regeling voertuigen](../../../../../ministeriele-regeling/regeling/voertuigen/BWBR0025798/README.md), of;  

3°. bromfiets als bedoeld in [artikel 1.1 van de Regeling voertuigen](../../../../../ministeriele-regeling/regeling/voertuigen/BWBR0025798/README.md), niet zijnde een voertuig op twee wielen;    

b. autowrak: voertuig dat een afvalstof is in de zin van [artikel 1.1, eerste lid, van de Wet milieubeheer](../../../../../wet/wet/milieubeheer/BWBR0003245/README.md);  

c. de producent: degene onder wiens verantwoordelijkheid in de uitoefening van zijn beroep of bedrijf voertuigen worden vervaardigd en als eerste in Nederland aan een ander ter beschikking worden gesteld;  

d. de importeur: degene onder wiens verantwoordelijkheid in de uitoefening van zijn beroep of bedrijf voertuigen binnen Nederlands grondgebied worden gebracht en als eerste in Nederland aan een ander ter beschikking worden gesteld;  

e. preventie: 

1°. vermindering van de hoeveelheid autowrakken en van de daarin aanwezige materialen en onderdelen, en  

2°. vermindering van de schadelijkheid voor het milieu van autowrakken en van de daarin aanwezige materialen en onderdelen;    

f. verwerking: activiteiten na de afgifte van een autowrak aan een inrichting voor de verwijdering van gevaarlijke afvalstoffen, demontage, versnijding, shredding, nuttige toepassing of voorbewerking voor de verwijdering van shredderafval, en elke andere handeling voor de nuttige toepassing of verwijdering van autowrakken en onderdelen daarvan;  

g. hergebruiken als product: opnieuw gebruiken van onderdelen van autowrakken voor hetzelfde doel als waarvoor ze zijn ontworpen;  

h. terugwinning van energie: gebruik van brandbare afvalstoffen om energie op te wekken door directe verbranding met of zonder andere afvalstoffen, en met terugwinning van de als gevolg daarvan opgewekte warmte;  

i. hergebruiken als materiaal: na een be- of verwerking opnieuw gebruiken van materialen van autowrakken voor hetzelfde doel als waarvoor ze zijn ontworpen of voor andere doeleinden, daaronder niet begrepen terugwinning van energie;  

j. gevaarlijke stof: stof waarvoor de criteria van een of meer van de volgende gevarenklassen of categorieën van bijlage I bij de EG-verordening indeling, etikettering en verpakking van stoffen en mengsels vervuld zijn: 

1°.de gevarenklassen 2.1 tot en met 2.4, 2.6 en 2.7, 2.8 typen A en B, 2.9, 2.10, 2.12, 2.13 categorieën 1 en 2, 2.14 categorieën 1 en 2, en 2.15 typen A tot en met F,

2°.de gevarenklassen 3.1 tot en met 3.6, 3.7 schadelijke effecten op de seksuele functie en de vruchtbaarheid of de ontwikkeling, 3.8 andere effecten dan een narcotische werking, 3.9 en 3.10,

3°.de gevarenklasse 4.1,

4°.de gevarenklasse 5.1; 

k. vergunning: omgevingsvergunning voor een inrichting;  

l. shredderinstallatie: toestel dat voor het stuktrekken of versnijden van autowrakken wordt gebruikt;  

m. autowrakkenrichtlijn: richtlijn nr. 2000/53/EG van het Europees Parlement en de Raad van de Europese Unie van 18 september 2000 betreffende autowrakken (PbEG L 269).   

### Artikel  2  

1.  De artikelen 3, 4, 8, onder b en c, 9 tot en met 11 en 15, vierde lid, zijn niet van toepassing op voertuigen als bedoeld in artikel 1, onder a, onderdeel 2°.   
2.  Dit besluit is niet van toepassing op producten voorzover daaromtrent regels zijn gesteld in het [Besluit beheer elektrische en elektronische apparatuur](../../../../../AMvB/besluit/beheer/elektrische/en/elektronische/apparatuur/BWBR0016990/README.md), de [Regeling beheer elektrische en elektronische apparatuur](../../../../../ministeriele-regeling/regeling/beheer/elektrische/en/elektronische/apparatuur/BWBR0017053/README.md), het [Besluit beheer batterijen of accu’s 2008](../../../../../AMvB/besluit/beheer/batterijen/en/accu's/2008/BWBR0024491/README.md) of de [Regeling beheer batterijen en accu’s 2008](../../../../../ministeriele-regeling/regeling/beheer/batterijen/en/accu's/2008/BWBR0024492/README.md).  

### §  2  

####Preventie

### Artikel  3  

De producent neemt maatregelen ter bevordering van preventie die erop gericht zijn dat: 

a. het gebruik van gevaarlijke stoffen in voertuigen beperkt wordt en voorzover mogelijk reeds in de ontwerpfase verminderd wordt, teneinde het vrijkomen ervan in het milieu te voorkomen, hergebruik als product of materiaal te vergemakkelijken en de verwijdering van gevaarlijke stoffen te vermijden;  

b. een nieuw voertuigtype zodanig wordt ontworpen en vervaardigd dat demontage en nuttige toepassing van autowrakken en van de daarin aanwezige materialen en onderdelen worden vergemakkelijkt;  

c. steeds meer hergebruikt materiaal in voertuigen en in andere producten wordt toegepast.   

### Artikel  4  

1.  Het is verboden materialen en onderdelen van voertuigen, die lood, kwik, cadmium of zeswaardig chroom bevatten, na 1 juli 2003 in Nederland voor het eerst aan een ander ter beschikking te stellen.  
2. Het verbod, bedoeld in het eerste lid, geldt niet voor materialen en onderdelen als bedoeld in bijlage II bij de autowrakkenrichtlijn indien aan de in die bijlage gestelde voorwaarden is voldaan. 

### §  3  

####Afgifte, inname en verwerking

### Artikel  5  

1.  Bij de verwerking of vernietiging van autowrakken in een shredderinstallatie worden autowrakken gescheiden in direct als materiaal te hergebruiken metaalschroot en shredderafvalstoffen.   
2.  Indien technologieën voor de nuttige toepassing van shredderafvalstoffen beschikbaar zijn, worden die afvalstoffen afkomstig van autowrakken afgevoerd ten behoeve van nuttige toepassing.  

### Artikel  6  

Bij de afvalstoffenverordening, bedoeld in [artikel 10.23, eerste lid, van de Wet milieubeheer](../../../../../wet/wet/milieubeheer/BWBR0003245/README.md), wordt bepaald dat een autowrak, zijnde een huishoudelijke afvalstof, slechts mag worden afgegeven aan: 

a. een autodemontagebedrijf als bedoeld in [artikel 1.1, eerste lid, van het Activiteitenbesluit milieubeheer](../../../../../AMvB/activiteitenbesluit/BWBR0022762/README.md); 

b. degene die een inrichting drijft waar onderhoud en reparatie van motorvoertuigen plaatsvindt als bedoeld in categorie 28.10 van [bijlage I, onder C, bij het Besluit omgevingsrecht](../../../../../AMvB/besluit/omgevingsrecht/BWBR0027464/README.md), of  

c. degene die in een ander land dan Nederland is gevestigd en die overeenkomstig de EG-verordening overbrenging van afvalstoffen en [titel 10.7 van de Wet milieubeheer](../../../../../wet/wet/milieubeheer/BWBR0003245/README.md) het autowrak naar dat land brengt.   

### Artikel  7  

[Artikel 10.22, eerste lid, van de Wet milieubeheer](../../../../../wet/wet/milieubeheer/BWBR0003245/README.md) blijft buiten toepassing met betrekking tot autowrakken. 

### Artikel  8  

De producent of importeur draagt er zorg voor dat: 

a. een landelijk dekkend innamesysteem wordt opgezet voor autowrakken, voorzover het voertuigen betreft die onder zijn verantwoordelijkheid in Nederland aan een ander ter beschikking zijn gesteld;  

b. autowrakken, voorzover het voertuigen betreft die onder zijn verantwoordelijkheid in Nederland aan een ander ter beschikking zijn gesteld, ten minste om niet kunnen worden afgegeven;  

c. een verwerkingssysteem wordt opgezet voor autowrakken, voorzover het voertuigen betreft die onder zijn verantwoordelijkheid in Nederland aan een ander ter beschikking zijn gesteld.   

###Artikel 8a 

Onze Minister bevordert dat degenen die een inrichting drijven waar verwerkingshandelingen worden verricht, een gecertificeerd milieubeheerssysteem invoeren.

### §  4  

####Hergebruik en nuttige toepassing

### Artikel  9  

1.  De producent of importeur draagt er zorg voor dat in de periode van 1 januari 2003 tot en met 31 december 2014, gedurende een kalenderjaar, van autowrakken, voorzover het voertuigen betreft die onder zijn verantwoordelijkheid in Nederland aan een ander ter beschikking zijn gesteld: 

a. ten minste 85 gewichtsprocent als product wordt hergebruikt of nuttig wordt toegepast, en  

b. ten minste 80 gewichtsprocent als product of materiaal wordt hergebruikt.     
2.  De producent of importeur draagt er zorg voor dat vanaf 1 januari 2015, gedurende een kalenderjaar, van autowrakken, voorzover het voertuigen betreft die onder zijn verantwoordelijkheid in Nederland aan een ander ter beschikking zijn gesteld: 

a. ten minste 95 gewichtsprocent als product wordt hergebruikt of nuttig wordt toegepast, en  

b. ten minste 85 gewichtsprocent als product of materiaal wordt hergebruikt.     
3.  Het eerste en tweede lid zijn niet van toepassing op voertuigen als bedoeld in artikel 9, eerste lid, onder b, van richtlijn 2007/46/EG van het Europees Parlement en de Raad van de Europese Unie van 5 september 2007 tot vaststelling van een kader voor de goedkeuring van motorvoertuigen en aanhangwagens daarvan en van systemen, onderdelen en technische eenheden die voor dergelijke voertuigen zijn bestemd (Kaderrichtlijn) (Pb EU L 263).  

### §  5  

####Aanduiding en demontage-informatie

### Artikel  10  

1. De producent of importeur draagt er zorg voor dat van de voertuigen die onder zijn verantwoordelijkheid in Nederland aan een ander ter beschikking worden gesteld, de materialen of onderdelen worden voorzien van een aanduiding die in overeenstemming is met de onderdeel- en materiaalcoderingsnormen die door de Commissie van de Europese Gemeenschappen overeenkomstig artikel 8 van de autowrakkenrichtlijn zijn vastgesteld. 
2. De bij de beschikking, bedoeld in het eerste lid, vastgestelde normering gaat voor de toepassing van dit besluit gelden met ingang van het tijdstip dat door Onze Minister in de Staatscourant wordt bekendgemaakt. 

### Artikel  11  

1.  De producent of importeur draagt er zorg voor dat binnen zes maanden nadat voertuigen van een nieuw type onder zijn verantwoordelijkheid in Nederland voor het eerst aan een ander ter beschikking zijn gesteld, aan een ieder die een inrichting drijft als bedoeld in artikel 5, eerste lid, informatie wordt verstrekt omtrent demontage van die voertuigen, voorzover die informatie nodig is om de doelstellingen, bedoeld in artikel 9, te realiseren.   
2.  De informatie, bedoeld in het eerste lid, omvat gegevens met betrekking tot de verschillende materialen en onderdelen van het voertuigtype en de plaats van de daarin aanwezige gevaarlijke stoffen.   
3.  De leverancier van onderdelen die aan de producent of importeur ter beschikking zijn gesteld, draagt er zorg voor dat desgevraagd aan een persoon die een inrichting drijft als bedoeld in artikel 5, eerste lid, informatie wordt verstrekt omtrent demontage, opslag of het testen van die onderdelen met het oog op hergebruik als product, uitgezonderd informatie waarvan de geheimhouding met het oog op de bescherming van bedrijfsgeheimen gerechtvaardigd is.   
4.  Informatie als bedoeld in het eerste tot en met derde lid wordt verstrekt in de vorm van handboeken of in elektronische vorm.  

### §  6  

####Mededeling en verslaglegging

### Artikel  12  

1.  De producent of importeur doet binnen dertien weken nadat dit besluit op hem van toepassing is geworden, aan Onze Minister mededeling over de wijze waarop uitvoering zal worden geven aan de verplichtingen, bedoeld in de artikelen 3, 8 tot en met 11 en 15, eerste en vierde lid, voorzover die artikelen op hem van toepassing zijn.   
2.  De mededeling bevat in ieder geval: 

a. een overzicht van de te nemen maatregelen ter bevordering van preventie, alsmede een schatting van de daarmee te bereiken resultaten;  

b. gegevens omtrent de wijze waarop de inname van autowrakken zal plaatsvinden;  

c. gegevens omtrent het gewichtspercentage van de onder zijn verantwoordelijkheid in Nederland aan een ander ter beschikking gestelde voertuigen dat: 

1°. als product zal worden hergebruikt;  

2°. als materiaal zal worden hergebruikt;  

3°. nuttig zal worden toegepast, en  

4°. zal worden verwijderd;    

d. gegevens omtrent de wijze van financiering van het inname- en verwerkingssysteem;  

e. gegevens omtrent de maatregelen die zullen worden getroffen om de inname en verwerking voort te zetten, ingeval voertuigen niet langer onder de verantwoordelijkheid van de producent of importeur in Nederland aan een ander ter beschikking worden gesteld;  

f. gegevens omtrent de wijze waarop hetgeen in de mededeling staat vermeld ten aanzien van de onderdelen a tot en met e zal worden geregistreerd.    

### Artikel  13  

1.  De mededeling, bedoeld in artikel 12, eerste lid, behoeft de instemming van Onze Minister.   
2.  [Paragraaf 4.1.3.3 van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md) is van toepassing op het verzoek tot instemming.  
3.  Onze Minister kan voorschriften of beperkingen verbinden aan de instemming met de mededeling.   
4.  Onze Minister kan de voorschriften of beperkingen, bedoeld in het tweede lid, ambtshalve of op een daartoe strekkend verzoek wijzigen of intrekken.  

###Artikel 14 

De producent of importeur voert de verplichtingen, bedoeld in de artikelen 3, 8 tot en met 11 en 15, eerste en vierde lid, uit overeenkomstig de mededeling, zoals Onze Minister daarmee heeft ingestemd.

### Artikel  15  

1.  De producent of importeur zendt voor 1 augustus 2003 en vervolgens elk jaar voor 1 augustus aan Onze Minister een verslag over de uitvoering van de verplichtingen, bedoeld in het vierde lid en de artikelen 3, 8 tot en met 11, in het voorafgaande kalenderjaar, voorzover hij in dat jaar als producent of importeur werkzaam was.   
2.  Het verslag bevat in ieder geval gegevens omtrent: 

a. de wijze waarop bij het ontwerp van een nieuw voertuigtype het ontstaan van afvalstoffen wordt voorkomen en naar de mogelijkheid van hergebruik als product of materiaal en van nuttige toepassing van dat type voertuig wordt gestreefd;  

b. de wijze waarop autowrakken worden verwerkt;  

c. de ontwikkeling en verbetering van methoden voor hergebruik als product of materiaal en voor nuttige toepassing van autowrakken;  

d. het gewichtspercentage van de door de producent of importeur aan een ander ter beschikking gestelde voertuigen dat als product of materiaal wordt hergebruikt of nuttig wordt toegepast.     
3.  Onze Minister kan regels stellen over de wijze waarop de in het tweede lid bedoelde gegevens in het verslag worden opgenomen.   
4.  De producent of importeur draagt er zorg voor dat de gegevens, bedoeld in het tweede lid, worden opgenomen in reclamemateriaal ten behoeve van de verkoop van nieuwe voertuigen.  

###Artikel 16 

De producenten of importeurs kunnen gezamenlijk een mededeling als bedoeld in artikel 12, eerste lid, doen of een verslag als bedoeld in artikel 15, eerste lid, toezenden.

### §  7  

####Slotbepalingen

### Artikel  17  

1. Een wijziging van de autowrakkenrichtlijn gaat voor de toepassing van dit besluit gelden met ingang van de dag waarop aan de betrokken wijziging uitvoering moet zijn gegeven, tenzij bij ministerieel besluit, dat in de Staatscourant wordt bekendgemaakt, een ander tijdstip wordt vastgesteld.  
2.  Een wijziging van de richtlijn, genoemd in artikel 1, onder j, gaat voor de toepassing van dit besluit gelden met ingang van de dag waarop aan de betrokken wijzigingsrichtlijn uitvoering moet zijn gegeven.   
3.  Een wijziging van de richtlijn, genoemd in artikel 9, derde lid, gaat voor de toepassing van dit besluit gelden met ingang van de dag waarop aan de betrokken wijzigingsrichtlijn uitvoering moet zijn gegeven.  

### Artikel  18  

Wijzigt het Inrichtingen- en vergunningenbesluit milieubeheer.  

### Artikel  19  

Wijzigt het Besluit inrichtingen voor motorvoertuigen milieubeheer.  

### Artikel  20  

Wijzigt het Besluit beheer personenwagenbanden.  

### Artikel  21  

Wijzigt het Besluit inbeslaggenomen voorwerpen.  

### Artikel  22  

Wijzigt het Besluit stortplaatsen en stortverboden afvalstoffen.  

###Artikel 23 

In afwijking van artikel 15, eerste lid, heeft een verslag over de uitvoering van de verplichtingen, bedoeld in de artikelen 3, 8 tot en met 11 en 15, vierde lid, geen betrekking op het tijdvak vanaf 1 januari 2002 tot het tijdstip van inwerkingtreding van dit besluit.

###Artikel 24 

Dit besluit treedt in werking met ingang van 1 juli 2002. Indien het Staatsblad waarin dit besluit wordt geplaatst, wordt uitgegeven na 30 mei 2002, treedt het in werking met ingang van de dag waarop vier weken zijn verstreken sedert de dag van uitgifte van het Staatsblad waarin het wordt geplaatst.

###Artikel 25 

Dit besluit wordt aangehaald als: Besluit beheer autowrakken.

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
24 mei 2002  
Beatrix  

De Minister van Volkshuisvesting, Ruimtelijke Ordening en Milieubeheer, 
J. P. Pronk   

de *vierde* juni 2002 

De Minister van Justitie, 
A. H. Korthals    
