<meta http-equiv='Content-Type' content='text/html; charset=utf-8' />

##Besluit van 27 augustus 1993, houdende vaststelling van het Besluit eenmalige uitkering militairen 1992

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Defensie van 1 maart 1993, nr. PAV 5065/93005823;

Gelet op [artikel 12 van de Militaire Ambtenarenwet 1931](../../../../../../../wet/militaire/ambtenarenwet/1931/BWBR0001952/README.md) en artikel 2 van de Wet rechtstoestand dienstplichtigen;

De Raad van State gehoord (advies van 2 juni 1993, nr. W07.93.0146);

Gezien het nader rapport van voornoemde Minister van Defensie van 17 augustus 1993, nr. PAV 5065/93019182;
Hebben goedgevonden en verstaan:    

### Artikel  1  

Voor de toepassing van dit besluit wordt verstaan onder:  

a.  *militair:* de militair die in de maand september 1992 in werkelijke dienst is.  

b.  *gewezen militair:* de militair die over de maand september 1992 wachtgeld, een uitkering wegens leeftijdsontslag of pensioen geniet.  

c.  *bezoldiging:* hetgeen daaronder wordt verstaan in de Bezoldigingsregeling militairen zeemacht 1947 dan wel in de Regeling inkomsten militairen land- en luchtmacht 1969.   

### Artikel  2  

De militair heeft aanspraak op een uitkering van 6% van de voor de militair over de maand september 1992 geldende bezoldiging. 

### Artikel  3  

De militair die een deel van de bezoldiging geniet als gevolg van buitengewoon verlof, ziekte, schorsing of detentie, heeft aanspraak op een uitkering naar evenredigheid van het behoud van zijn bezoldiging. 

### Artikel  4  

De gewezen militair heeft aanspraak op een uitkering van 5,56% van het voor de militair over de maand september 1992 geldende wachtgeld of uitkering wegens leeftijdsontslag of pensioen. 

### Artikel  5  

De uitkering draagt een algemeen karakter en dient te worden aangemerkt als laatstelijk genoten bezoldiging in de zin van de Non-activiteitswet. 

### Artikel  6  

Dit besluit treedt in werking met ingang van de dag na de datum van uitgifte van het *Staatsblad* waarin het wordt geplaatst en werkt terug tot en met 1 september 1992. 

### Artikel  7  

Dit besluit wordt aangehaald als Besluit eenmalige uitkering militairen 1992. 

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.   

's-Gravenhage 
27 augustus 1993  
Beatrix  

De Minister van Defensie, 
A. L. ter Beek   

de achtentwintigste oktober 1993 

De Minister van Justitie, 
E. M. H. Hirsch Ballin    
