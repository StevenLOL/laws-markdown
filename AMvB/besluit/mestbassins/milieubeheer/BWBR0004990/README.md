<meta http-equiv='Content-Type' content='text/html; charset=utf-8' />

##Besluit van 13 december 1990, houdende regels voor het bewaren van dunne mest in bassins

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volkshuisvesting, Ruimtelijke Ordening en Milieubeheer van 7 november 1989, Centrale Directie Juridische Zaken, afdeling Wetgeving, nr. MJZ07n89053, gedaan in overeenstemming met Onze Minister van Landbouw en Visserij en de Staatssecretaris van Sociale Zaken en Werkgelegenheid;

Gelet op de artikelen 2a en 30e van de Hinderwet (*Stb.* 1981, 410);

De Raad van State gehoord (advies van 3 mei 1990, no. W08.89.0684);

Gezien het nader rapport van Onze Minister van Volkshuisvesting, Ruimtelijke Ordening en Milieubeheer 12 december 1990, Centrale Directie Juridische Zaken, afdeling Wetgeving, nr. MJZ12d90014, uitgebracht in overeenstemming met Onze Minister van Landbouw, Natuurbeheer en Visserij en Onze Minister van Sociale Zaken en Werkgelegenheid;
Hebben goedgevonden en verstaan:    

### Artikel  1  

1.  In dit besluit en de daarop berustende bepalingen wordt verstaan onder: 

a. inrichting: een inrichting die behoort tot een krachtens [artikel 1.1, derde lid, van de Wet milieubeheer](../../../../../wet/wet/milieubeheer/BWBR0003245/README.md) aangewezen categorie;  

b. bewaren van dunne mest: het bewaren van dunne mest in één of meer bassins, voor zover: 

1°. de gezamenlijke oppervlakte van de in de inrichting aanwezige bassins niet meer bedraagt dan 750 m²;  

2°. de gezamenlijke inhoud van de in de inrichting aanwezige bassins niet meer bedraagt dan 2500 m <sup>3</sup>;  

3°. er in de bassins geen beluchting, geforceerde vergisting of een andere be- of verwerking van dunne mest plaatsvindt, behoudens mengen of roeren;    

c. dunne mest: mest die verpompbaar is en die bestaat uit faeces of urine van landbouwhuisdieren, al dan niet vermengd met mors-, spoel-, reinigings- of regenwater;  

d. bassin: een reservoir bestemd en geschikt voor het bewaren van dunne mest, dat niet geheel of gedeeltelijk is gelegen onder een stal en dat tot stand is gebracht na 1 juni 1987;  

e. woning: een gebouw of een deel van een gebouw, dat voor bewoning wordt gebruikt of daartoe is bestemd;  

f. gevoelig object: een gebouw of deel van een gebouw dat tot het verblijf van personen is bestemd, een gebouw of terrein dat is bestemd voor verblijfs- of dagrecreatie, niet zijnde een kampeerterrein als bedoeld in [artikel 8, tweede lid, onder a](../../../../../wet/wet/op/de/openluchtrecreatie/BWBR0006548/README.md), of [artikel 8, derde lid, van de Wet op de openluchtrecreatie](../../../../../wet/wet/op/de/openluchtrecreatie/BWBR0006548/README.md), een gebouw dat deel uitmaakt van een agrarisch bedrijf en ter beschikking wordt gesteld voor het houden van recreatief nachtverblijf, of een als kamphuis of blokhut aan te merken bouwwerk, dat ter beschikking wordt gesteld voor het houden van recreatief nachtverblijf;  

g. zeer kwetsbaar gebied: zeer kwetsbaar gebied in de zin van de [Wet ammoniak en veehouderij](../../../../../wet/wet/ammoniak/en/veehouderij/BWBR0013402/README.md);  

h. bevoegd gezag: het bestuursorgaan dat bevoegd is of zou zijn een omgevingvergunning voor de inrichting waar dunne mest wordt bewaard, te verlenen.     
2.  Dit besluit is niet van toepassing op een inrichting waar dunne mest wordt bewaard in een bassin, dat is gelegen: 

a. op minder dan 50 m afstand van een woning van derden, die behoort tot een krachtens [artikel 1.1, derde lid, van de Wet milieubeheer](../../../../../wet/wet/milieubeheer/BWBR0003245/README.md) aangewezen inrichting voor het kweken, fokken, mesten, houden, verhandelen, verladen of wegen van dieren;  

b. op minder dan 100 m afstand van een gevoelig object van derden of een woning van derden, niet zijnde een woning als bedoeld onder *a*.     
3.  Indien de gezamenlijke oppervlakte van de in de inrichting aanwezige bassins minder bedraagt dan 350 m², bedragen de in het tweede lid bedoelde afstanden respectievelijk 25 en 50 m.   

### Artikel  2  

Degene die een inrichting drijft, waarin dunne mest wordt bewaard, dient te voldoen aan de voorschriften die zijn opgenomen in dit besluit en de bij dit besluit behorende bijlage I, alsmede aan de krachtens die voorschriften door het bevoegd gezag gestelde nadere eisen.  

### Artikel  3  

Indien een inrichting tot een krachtens [artikel 1.1, derde lid, van de Wet milieubeheer](../../../../../wet/wet/milieubeheer/BWBR0003245/README.md) aangewezen categorie behoort, niet uitsluitend omdat daarin dunne mest wordt bewaard, geldt een voor de inrichting verleende omgevingsvergunning ook voor het oprichten, in werking hebben of veranderen van de inrichting, dan wel het veranderen van de werking daarvan, voor zover dit oprichten, in werking hebben of veranderen dan wel veranderen van de werking betrekking heeft op het bewaren van dunne mest overeenkomstig artikel 1.  

### Artikel  4  

1.  Degene die voornemens is een inrichting op te richten, voor zover dit oprichten betrekking heeft op het bewaren van dunne mest, meldt dit tenminste vier weken voor het oprichten aan het bevoegd gezag.   
2.  Het eerste lid is van overeenkomstige toepassing met betrekking tot het uitbreiden of wijzigen van een inrichting, dan wel het veranderen van de werking daarvan, voor zover dat betrekking heeft op het bewaren van dunne mest. Deze melding is niet vereist, indien eerder een melding overeenkomstig het bepaalde in dit artikel is gedaan en door dit uitbreiden, wijzigen of veranderen van de werking van de inrichting geen afwijking ontstaat van de bij die melding verstrekte gegevens.   
3.  Bij een melding als bedoeld in het eerste of tweede lid, wordt in ieder geval het tijdstip vermeld, waarop de inrichting of de uitbreiding of wijziging daarvan in werking zal worden gebracht, dan wel de verandering van de werking daarvan verwezenlijkt zal zijn, en worden de gegevens verstrekt, die in de bij dit besluit behorende bijlage II zijn aangegeven. Tevens dienen de gegevens te worden verstrekt die zijn aangegeven in de krachtens bijlage II door het bevoegd gezag gestelde nadere eisen. De melding dient te worden gedaan op een formulier waarvan het model wordt vastgesteld door Onze Minister van Volkshuisvesting, Ruimtelijke Ordening en Milieubeheer. Onze Minister kan daarbij nadere regels stellen met betrekking tot de in bijlage II bedoelde gegevens.   
4.  Degene die een melding heeft gedaan als bedoeld in het eerste of het tweede lid, dient het bevoegd gezag zo tijdig in kennis te stellen van een wijziging van het in het derde lid bedoelde tijdstip dat het bevoegd gezag in staat is voorafgaand aan dat tijdstip te controleren of aan de in bijlage I opgenomen voorschriften wordt voldaan.   

### Artikel  5  

1.  Gedurende één jaar vanaf het tijdstip waarop dit besluit van toepassing wordt op een reeds opgerichte inrichting waar dunne mest wordt bewaard, zijn de artikelen 2 en 3 niet van toepassing.   
2.  In een geval als bedoeld in het eerste lid, meldt degene die de inrichting drijft, ten hoogste zes maanden na het in dat lid bedoelde tijdstip aan het bevoegd gezag dat hij de inrichting in werking heeft. De melding dient te geschieden overeenkomstig artikel 4, derde lid.   
3.  Deze melding is niet vereist, indien voor de inrichting: 

a. een vergunning krachtens [artikel 8.1 van de Wet milieubeheer](../../../../../wet/wet/milieubeheer/BWBR0003245/README.md) of krachtens de Hinderwet is verleend, die betrekking heeft op het bewaren van dunne mest waarop dit besluit van toepassing is;  

b. een melding als bedoeld in een verordening krachtens artikel 3 van de Hinderwet, heeft plaatsgevonden, die betrekking heeft op het bewaren van dunne mest waarop dit besluit van toepassing is;  

c. een eerdere kennisgeving heeft plaatsgevonden waarbij de gegevens zijn verstrekt, die zijn aangegeven in bijlage II van het ontwerp van dit besluit, dat is voorgepubliceerd in de *Staatscourant* 1987, 55.     

### Artikel  6  

Dit besluit treedt in werking met ingang van de tweede kalendermaand na de datum van uitgifte van het *Staatsblad* waarin het wordt geplaatst.  

### Artikel  7  

Dit besluit kan worden aangehaald als: Besluit mestbassins milieubeheer.  

Lasten en bevelen dat dit besluit met daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State.   

's-Gravenhage 
13 december 1990  
Beatrix  

De Minister van Volkshuisvesting, Ruimtelijke Ordening en Milieubeheer, 
J. G. M. Alders   

de eenendertigste december 1990 

De Minister van Justitie, 
E. M. H. Hirsch Ballin    

### Bijlage  I  

####Behorende bij het besluit mestbassins milieubeheer

####Inhoud

| --- | --- |
|:---|:---|
| I  | Begrippen  |
| II  | Voorschriften  |
| 1  | De uitvoering van een bassin  |
| 2  | Controle foliebassin  |
| 3  | Algemene voorschriften  |
| 4  | Ongewone voorvallen  |
| 5  | Geluidhinder  |
| 6  | Bodembescherming  |

### I  

####Begrippen

In deze bijlage en de daarop berustende bepalingen wordt verstaan onder: equivalent geluidsniveau (LAeq): het gemiddelde van de afwisselende niveaus van het ter plaatse in de loop van een bepaalde periode optredende geluid, vastgesteld overeenkomstig voorschrift 5.4; foliebassin: een bassin uitgevoerd als een met een afdichtingsfolie beklede grondput; geluidsniveau in dB(A): het niveau van het ter plaatse optredende geluid, uitgedrukt in dB(A), overeenkomstig de door de Internationale Electrotechnische Commissie (IEC) terzake opgestelde regels, zoals neergelegd in de IEC-publikatie no. 651, uitgave 1979; referentieniveau: de hoogste waarde van de onder a. en b. genoemde niveaus (Stcrt. 1982, 162): 

a. het geluidsniveau, uitgedrukt in dB(A), dat, gemeten over een bepaalde periode, gedurende 95% van de tijd, wordt overschreden, exclusief de bijdrage van de inrichting zelf;  

b. het optredende equivalente geluidsniveau (LAeq), veroorzaakt door wegverkeersbronnen minus 10 dB, met dien verstande dat voor de nachtperiode van 23.00 tot 07.00 uur alleen wegverkeersbronnen in rekening mogen worden gebracht met een intensiteit van meer dan 500 motorvoertuigen gedurende die periode;   referentieperiode: het tijdsbestek, waarbinnen een bassin moet blijven voldoen aan de krachtens dit besluit daarvoor geldende eisen.  

### II  

####Voorschriften

### 1  

####De uitvoering van een bassin

1.1. Een bassin voor het bewaren van dunne mest moet worden gesitueerd: 

a. op ten minste 150 m afstand van een zeer kwetsbaar gebied, indien de gezamenlijke oppervlakte van de bassins niet meer bedraagt dan 350 m²;  

b. op ten minste 250 m afstand van een zeer kwetsbaar gebied, indien de gezamenlijke oppervlakte van de in de inrichting aanwezige bassins meer bedraagt dan 350 m².   1.2. 

a. Voorschrift 1.1, onder a, is niet van toepassing op een uitbreiding van een veehouderij die is opgericht vóór de datum van inwerkingtreding van dit besluit, met een bassin voor het bewaren van dunne mest, indien de in voorschrift 1.1, onder a, genoemde afstand tot een zeer kwetsbaar gebied niet of redelijkerwijs niet in acht kan worden genomen. In dat geval kan het bevoegd gezag nadere eisen stellen, inhoudende het in acht nemen van een geringere afstand dan genoemd in voorschrift 1.1, onder a.  

b. Voorschrift 1.1 is niet van toepassing indien het een bassin betreft, dat is opgericht in overeenstemming met dat voorschrift, indien het bassin na het tijdstip van de oprichting is komen te liggen binnen een afstand van een zeer kwetsbaar gebied, als bedoeld in voorschrift 1.1.   1.3. Een bassin voor het bewaren van dunne mest, moet zijn uitgevoerd overeenkomstig de Bouwtechnische richtlijnen mestbassins 1990. Een bassin voor het bewaren van dunne mest, dat is gebouwd tussen 1 juni 1987 en het tijdstip van inwerkingtreding van dit besluit moet zijn uitgevoerd overeenkomstig de Bouwtechnische richtlijnen mestbassins. Een bassin voor het bewaren van dunne mest, dat is gebouwd na het tijdstip van inwerkingtreding van het [Besluit landbouw milieubeheer](../../../../../AMvB/besluit/landbouw/milieubeheer/BWBR0020112/README.md), is uitgevoerd overeenkomstig de Richtlijnen mestbassins 1992. 1.4. Een bassin voor het bewaren van dunne mest, moet vanaf 1 januari 1992 zijn afgedekt. Een afdekking moet zijn uitgevoerd overeenkomstig de Bouwtechnische richtlijnen mestbassins 1990. Dit geldt niet, indien de afdekking van een bassin voor het bewaren van dunne mest, gebouwd en afgedekt tussen 1 juni 1987 en het tijdstip van inwerkingtreding van dit besluit, overeenkomstig de Bouwtechnische richtlijnen mestbassins is uitgevoerd. 1.5. Delen van de bouwconstructie alsmede de afdekking van een bassin moeten voor het verstrijken van de overeenkomstig de Bouwtechnische richtlijnen mestbassins 1990 opgegeven referentieperiode worden vervangen, tenzij een beoordeling door een door de Raad voor Accreditatie voor die controle geaccrediteerde instelling, het bevoegd gezag of een onafhankelijke deskundige uitwijst dat er een volgend tijdsbestek van gebruik kan zijn. Een door een door de Raad voor Accreditatie voor die controle geaccrediteerde instelling of een onafhankelijke deskundige afgegeven bewijs van deze beoordeling moet aan het bevoegd gezag worden overgelegd. In dit bewijs moet voor de desbetreffende onderdelen van de bouwconstructie of de afdekking een nieuwe referentieperiode zijn aangegeven. 1.6. 

1. Met de richtlijnen, genoemd in de voorschriften 1.3, 1.4 en 1.5, worden gelijkgesteld richtlijnen, normen of andere documenten die zijn vastgesteld in een andere lidstaat van de Europese Unie dan wel in een staat, niet zijnde een lidstaat van de Europese Unie, die partij is bij een daartoe strekkend of mede daartoe strekkend verdrag dat Nederland bindt, en een beschermingsniveau bieden dat ten minste gelijkwaardig is aan het beschermingsniveau dat met de eerstgenoemde richtlijnen wordt nagestreefd.  

2. Met een geaccrediteerde instelling als bedoeld in voorschrift 1.5 wordt gelijkgesteld een instelling die is geaccrediteerd in een andere lidstaat van de Europese Unie dan wel in een staat, niet zijnde een lidstaat van de Europese Unie, die partij is bij een daartoe strekkend of mede daartoe strekkend verdrag dat Nederland bindt, op basis van onderzoekingen of documenten die een beschermingsniveau bieden dat ten minste gelijkwaardig is aan het beschermingsniveau dat met de nationale onderzoekingen of documenten wordt nagestreefd.   1.7. Met toepassing van [artikel 28, eerste lid, laatste zinsnede, van de Dienstenwet](../../../../../wet/dienstenwet/BWBR0026759/README.md) is [paragraaf 4.1.3.3. van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md) niet van toepassing op de aanvraag om accreditatie als bedoeld in voorschrift 1.5.  

### 2  

####Controle foliebassin

2.1. 

1. Een foliebassin wordt op mestdichtheid gecontroleerd door een door de Raad voor Accreditatie voor die controle geaccrediteerde instelling, door het bevoegd gezag of een onafhankelijke deskundige. Deze controle vindt plaats bij een redelijk vermoeden dat de afdichtingsfolie beschadigd is of indien andere omstandigheden aanleiding geven om een controle uit te voeren. Controle vindt in ieder geval plaats binnen vijf jaar nadat de folie is aangebracht en wordt vervolgens telkens binnen vijf jaar herhaald. De controleresultaten worden aan het bevoegd gezag overgelegd, tenzij de controle door het bevoegd gezag is uitgevoerd.  

2. Met een geaccrediteerde instelling als bedoeld in het eerste lid wordt gelijkgesteld een instelling die is geaccrediteerd in een andere lidstaat van de Europese Unie dan wel in een staat, niet zijnde een lidstaat van de Europese Unie, die partij is bij een daartoe strekkend of mede daartoe strekkend verdrag dat Nederland bindt, op basis van onderzoekingen of documenten die een beschermingsniveau bieden dat ten minste gelijkwaardig is aan het beschermingsniveau dat met de nationale onderzoekingen of documenten wordt nagestreefd.  

3. Met toepassing van [artikel 28, eerste lid, laatste zinsnede, van de Dienstenwet](../../../../../wet/dienstenwet/BWBR0026759/README.md) is [paragraaf 4.1.3.3. van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md) niet van toepassing op de aanvraag om accreditatie als bedoeld in voorschrift 1.5.    

### 3  

####Algemene voorschriften

3.1. Bij het vullen of ledigen van een bassin of anderszins mag geen verontreiniging van de bodem of het oppervlaktewater plaatsvinden. 3.2. Bij het aan- en afvoeren van de dunne mest mag de omgeving niet worden verontreinigd. Transport dient te geschieden in gesloten tankwagens of in een gesloten mestdichte leiding.  

### 4  

####Ongewone voorvallen

Vervallen.   

### 5  

####Geluidhinder

5.1. Indien de inrichting uitsluitend op grond van het bewaren van dunne mest behoort tot een krachtens [artikel 1.1, derde lid, van de Wet milieubeheer](../../../../../wet/wet/milieubeheer/BWBR0003245/README.md) aangewezen categorie mag het equivalente geluidsniveau (LAeq), veroorzaakt door de in de inrichting aanwezige toestellen en installaties, alsmede door de in de inrichting verrichte werkzaamheden, op enig punt 50 m van de inrichting, niet meer bedragen dan het referentieniveau ter plaatse, met dien verstande dat: 

a. het equivalente geluidsniveau (LAeq) niet meer mag bedragen dan: 

50 dB(A) tussen 06.00 en 19.00 uur;  

45 dB(A) tussen 19.00 en 22.00 uur;  

40 dB(A) tussen 22.00 en 06.00 uur;    

b. het equivalente geluidsniveau niet minder behoeft te bedragen dan: 

40 dB(A) tussen 06.00 en 19.00 uur;  

35 dB(A) tussen 19.00 en 22.00 uur;  

30 dB(A) tussen 22.00 en 06.00 uur.     5.2. Indien de inrichting ook op een andere grond dan het bewaren van dunne mest behoort tot een krachtens [artikel 1.1, derde lid, van de Wet milieubeheer](../../../../../wet/wet/milieubeheer/BWBR0003245/README.md) aangewezen categorie, mag het equivalente geluidsniveau (LAeq), veroorzaakt door de vast opgestelde toestellen en installaties ten behoeve van het bewaren van dunne mest, op enig punt 50 m van de inrichting, niet meer bedragen dan: 

40 dB(A) tussen 06.00 en 19.00 uur;  

35 dB(A) tussen 19.00 en 22.00 uur;  

30 dB(A) tussen 22.00 en 06.00 uur.   5.3. Onverminderd de voorschriften 5.1 en 5.2, mogen incidentele verhogingen van geluidsniveaus, die een gevolg zijn van de in de inrichting aanwezige toestellen en installaties, alsmede van de in de inrichting verrichte werkzaamheden, gemeten in de meterstand "fast", in de regel niet groter zijn dan 10 dB boven de getalswaarde van het overeenkomstig de voorschriften 5.1 of 5.2 toegelaten equivalente geluidsniveau (LAeq). Zij mogen in ieder geval als piekwaarde niet meer bedragen dan: 

70 dB(A) tussen 06.00 en 19.00 uur;  

65 dB(A) tussen 19.00 en 22.00 uur;  

60 dB(A) tussen 22.00 en 06.00 uur.   5.4. Controle op of berekening van de in de voorschriften 5.1, 5.2 en 5.3 vastgelegde geluidsniveaus moet geschieden overeenkomstig de "Handleiding meten en rekenen industrielawaai, IL-HR-13-01", van maart 1981, uitgegeven door het Ministerie van Volkshuisvesting, Ruimtelijke Ordening en Milieubeheer. Ook de beoordeling van de meetresultaten moet overeenkomstig deze handleiding plaatsvinden. 5.5. Het bevoegd gezag kan nadere eisen stellen ten aanzien van de voorzieningen die binnen de inrichting moeten worden aangebracht en de gedragsregels die in acht moeten worden genomen ten einde aan de voorschriften 5.1 tot en met 5.3 te voldoen.  

### 6  

####Bodembescherming

6.1. Het is verboden bij het bewaren van dunne mest dan wel bij daarmee onmiddellijk verband houdende werkzaamheden vloeistoffen definitief in de bodem te brengen, met uitzondering van oppervlaktewater, hemelwater of drinkwater, indien daaraan geen verontreinigende stoffen zijn toegevoegd, de concentratie verontreinigende stoffen niet door een bewerking van het water is toegenomen en daaraan geen warmte is toegevoegd. 6.2. Indien blijkt dat de bodem is verontreinigd of aangetast, anders dan ten gevolge van een ongewoon voorval in de zin van [artikel 22 van de Wet bodembescherming](../../../../../wet/wet/bodembescherming/BWBR0003994/README.md), dient degene die de inrichting drijft, dit onverwijld te melden aan het bevoegd gezag. Er moeten in deze gevallen onverwijld maatregelen worden genomen ten einde de verontreiniging, de aantasting en de directe gevolgen daarvan te beperken en zoveel mogelijk ongedaan te maken. Een voornemen tot bodemsanering over te gaan moet ten minste vier weken voordat de sanering plaatsvindt, worden gemeld aan gedeputeerde staten van de betrokken provincie. Bij deze melding moeten gegevens worden verstrekt omtrent de resultaten van met het oog op de sanering verricht onderzoek en het tijdstip waarop met de sanering zal worden aangevangen.  

### Bijlage  II  

####Behorende bij het besluit mestbassins milieubeheer 

1. Bij een melding of kennisgeving als bedoeld in de artikelen 4, eerste en tweede lid, en 5, tweede lid, moeten de volgende gegevens worden verstrekt: 

a. naam en adres van degene die de inrichting drijft waar dunne mest wordt bewaard,  

b. een opgave van de plaats waar de inrichting waar dunne mest wordt bewaard, is of zal worden gevestigd,  

c. het voorgenomen tijdstip waarop de inrichting of het gedeelte daarvan waar dunne mest wordt bewaard, of de uitbreiding of wijziging daarvan in werking wordt gebracht, dan wel de werking daarvan wordt veranderd,  

d. gegevens waaruit kan worden afgeleid of omstandigheden als bedoeld in artikel 1, eerste lid, onder b, en derde en vierde lid zich voordoen en gegevens waaruit de noodzaak tot het stellen van nadere eisen kan blijken,  

e. een door de installateur van het bassin verstrekte verklaring waaruit blijkt dat het bassin zodanig wordt uitgevoerd dat aan het gestelde in de in bijlage I opgenomen voorschriften 1.3 en 1.4 wordt voldaan en welke referentieperioden van toepassing zijn en  

f. gegevens over de wijze van afdekken van het bassin.   2. Indien het bevoegd gezag van oordeel is dat de verklaring als bedoeld onder 1, sub e, onvoldoende gegevens bevat om te beoordelen of aan de bedoelde voorschriften kan worden voldaan, kan het nadere eisen stellen, inhoudende dat de daartoe nodige nadere of verdere, door haar aangeduide gegevens moeten worden verstrekt; dergelijke nadere eisen kunnen niet worden gesteld, indien uit de verklaring blijkt dat: 

a. voor het ontwerp van de constructie door een door de Raad voor Accreditatie voor die controle geaccrediteerde instelling een geschiktheidsverklaring is afgegeven en  

b. op de levering of aanneming tot vervaardiging van het bassin de Standaard Aannemingsvoorwaarden Mestbassins 1988 (SAVM '88) van toepassing zijn, zoals deze door het KIWA zijn uitgebracht, of daaraan gelijkwaardige voorwaarden.   3. Met een geaccrediteerde instelling als bedoeld in het tweede lid, onder a, wordt gelijkgesteld een instelling die is geaccrediteerd in een andere lidstaat van de Europese Unie dan wel in een staat, niet zijnde een lidstaat van de Europese Unie, die partij is bij een daartoe strekkend of mede daartoe strekkend verdrag dat Nederland bindt, op basis van onderzoekingen of documenten die een beschermingsniveau bieden dat ten minste gelijkwaardig is aan het beschermingsniveau dat met de nationale onderzoekingen of documenten wordt nagestreefd. 

### Bijlage  III  

####Behorende bij het besluit mestbassins milieubeheer 

Vervallen.  
