<meta http-equiv='Content-Type' content='text/html; charset=utf-8' />

##Besluit van 23 november 2001 tot regeling van de aanstellingskeuringen

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op voordracht van de Staatssecretaris van Sociale Zaken en Werkgelegenheid, J.F. Hoogervorst, mede namens Onze Minister van Volksgezondheid, Welzijn en Sport van 4 juli 2001, kenmerk AV/RV/2001/40324;

Gelet op de [artikelen 9](../../../../wet/wet/op/de/medische/keuringen/BWBR0008819/README.md) en [14, tweede lid, van de Wet op de medische keuringen](../../../../wet/wet/op/de/medische/keuringen/BWBR0008819/README.md);

De Raad van State gehoord (advies van 3 augustus 2001, nr. W12.01.0306/IV);

Gezien het nader rapport van de Staatssecretaris van Sociale Zaken en Werkgelegenheid, J. F. Hoogervorst, uitgebracht mede namens Onze Minister van Volksgezondheid, Welzijn en Sport van 14 november 2001, Directie Arbeidsverhoudingen, nr. AV/RV/2001/40324;
Hebben goedgevonden en verstaan:     
### §  1  

####Algemene bepalingen

####Begripsbepaling

### Artikel  1  

In dit besluit wordt verstaan onder 

a. arbodienst: de arbodienst, bedoeld in de [Arbeidsomstandighedenwet](../../../../wet/arbeidsomstandighedenwet/BWBR0010346/README.md);  

b. deskundige persoon: een persoon als bedoeld in [artikel 14, eerste lid, van de Arbeidsomstandighedenwet](../../../../wet/arbeidsomstandighedenwet/BWBR0010346/README.md) die belast is met de taken, bedoeld in [artikel 14, eerste lid, onderdeel c, van die wet](../../../../wet/arbeidsomstandighedenwet/BWBR0010346/README.md);  

c. wet: de [Wet op de medische keuringen](../../../../wet/wet/op/de/medische/keuringen/BWBR0008819/README.md).    

####Toepasselijkheid

### Artikel  2  

Dit besluit is van toepassing op een keuring als bedoeld in [artikel 1, onderdeel a, onder 1° en 2°, van de wet](../../../../wet/wet/op/de/medische/keuringen/BWBR0008819/README.md).  

### §  2  

####De aanstellingskeuring

### Artikel  3  

1.  Keuringen worden slechts verricht indien aan de vervulling van de functie, waarop de arbeidsverhouding of aanstelling in openbare dienst betrekking heeft, en de daarbij behorende taken bijzondere eisen op het punt van de medische geschiktheid moeten worden gesteld, waaronder wordt begrepen de bescherming van de gezondheid en de veiligheid van de keurling en van derden bij de uitvoering van de desbetreffende arbeid, terwijl de risico's voor de gezondheid en veiligheid niet met gangbare maatregelen, overeenkomstig de stand der wetenschap en professionele dienstverlening, kunnen worden gereduceerd.   
2.  De keuringvrager legt de eisen, bedoeld in het eerste lid, schriftelijk vast. Alvorens hij deze eisen alsmede het doel van de keuring, de vragen welke ten aanzien van de gezondheid zullen worden gesteld, en de medische onderzoeken welke mogen worden verricht, schriftelijk vastlegt, vraagt hij daarover en over de rechtmatigheid van de keuring schriftelijk advies aan een deskundige persoon of een arbodienst.   

### Artikel  4  

Bij elke werving voor een functie waarvoor een keuring als bedoeld in artikel 3, eerste lid, zal worden verricht, wordt het verrichten van die keuring vermeld.  

### Artikel  5  

Onverminderd [artikel 8, tweede lid, van de wet](../../../../wet/wet/op/de/medische/keuringen/BWBR0008819/README.md) stelt de keuringvrager de keurling tijdig voor de aanvang van de keuring desgevraagd het advies van de deskundige persoon of de arbodienst ter beschikking en informeert hij de keurling over de mogelijkheid om een klacht in te dienen bij de commissie klachtenbehandeling aanstellingskeuringen, bedoeld in [artikel 3 van het Besluit klachtenbehandeling aanstellingskeuringen](../../../../AMvB/besluit/klachtenbehandeling/aanstellingskeuringen/BWBR0013030/README.md).  

### §  3  

####Slotbepalingen

####Evaluatie

### Artikel  6  

Onze Minister van Sociale Zaken en Werkgelegenheid zendt in overeenstemming met Onze Minister van Volksgezondheid, Welzijn en Sport binnen drie jaar na inwerkingtreding van dit besluit aan de Staten-Generaal een verslag over de doeltreffendheid en de effecten van dit besluit in de praktijk.  

####Inwerkingtreding

### Artikel  7  

Dit besluit treedt in werking op een bij koninklijk besluit te bepalen tijdstip.  

####Citeertitel

### Artikel  8  

Dit besluit wordt aangehaald als: Besluit aanstellingskeuringen.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

's-Gravenhage 
23 november 2001  
Beatrix  

De Staatssecretaris van Sociale Zaken en Werkgelegenheid, 
J. F. Hoogervorst   

De Minister van Volksgezondheid, Welzijn en Sport, 
E. Borst-Eilers   

de dertiende december 2001 

De Minister van Justitie, 
A. H. Korthals    
