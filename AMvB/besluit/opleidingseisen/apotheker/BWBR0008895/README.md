<meta http-equiv='Content-Type' content='text/html; charset=utf-8' />

## Besluit van 3 september 1997, houdende regels inzake de opleiding tot apotheker (Besluit opleidingseisen apotheker)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz. 

Op voordracht van Onze Minister van Volksgezondheid, Welzijn en Sport van 22 januari 1997, CSZ/BenO-97657; 

Gelet op [artikel 22 van de Wet op de beroepen in de individuele gezondheidszorg](../../../../../wet/wet/op/de/beroepen/in/de/individuele/gezondheidszorg/BWBR0006251/README.md); 

Gezien het advies van de Raad voor de beroepen in de individuele gezondheidszorg (advies van 15 mei 1996, B4/'96); 

De Raad van State gehoord (advies van 28 april 1997, no.W13.97.0035); 

Gezien het nader rapport van Onze Minister van Volksgezondheid, Welzijn en Sport van 27 augustus 1997, CSZ/BO 9713645;
Hebben goedgevonden en verstaan:     
### §  1  

####Algemene bepalingen 

### Artikel  1  

In dit besluit wordt verstaan onder:  

a. wet: de [Wet op de beroepen in de individuele gezondheidszorg](../../../../../wet/wet/op/de/beroepen/in/de/individuele/gezondheidszorg/BWBR0006251/README.md);   

a. geneesmiddel: een geneesmiddel als bedoeld in [artikel 1, eerste lid, onder b, van de Geneesmiddelenwet](../../../../../wet/geneesmiddelenwet/BWBR0021505/README.md);  

c. medisch hulpmiddel: medisch hulpmiddel als bedoeld in [artikel 1, eerste lid, onder a, van de Wet op de medische hulpmiddelen](../../../../../wet/wet/op/de/medische/hulpmiddelen/BWBR0002697/README.md).    

### Artikel  2  

Om in het krachtens artikel 3 van de wet ingestelde register van apothekers te kunnen worden ingeschreven, is vereist het bezit van een door een universiteit als bedoeld in [hoofdstuk 7 van de Wet op het hoger onderwijs en wetenschappelijk onderzoek](../../../../../wet/wet/op/het/hoger/onderwijs/en/wetenschappelijk/onderzoek/BWBR0005682/README.md) uitgereikt getuigschrift waaruit blijkt dat de betrokkene met goed gevolg het examen heeft afgelegd ter afsluiting van een opleiding tot apotheker die voldoet aan de artikelen 3 en 4 van dit besluit.  

### §  2  

####Opleidingseisen 

### Artikel  3  

1.  De opleiding tot apotheker omvat theoretisch en praktisch onderwijs alsmede een stage van ten minste 6 maanden in een openbare apotheek of een ziekenhuisapotheek.    
2.  Het theoretische en praktische onderwijs omvat ten minste de volgende vakken:  

a. biologie;   

b. natuurkunde;   

c. algemene, anorganische, organische en analytische scheikunde, daaronder begrepen de analyse van biologisch materiaal;   

d. farmaceutische scheikunde, daaronder begrepen de geneesmiddelenanalyse;   

e. biochemie, medische biochemie daaronder begrepen;   

f. anatomie, fysiologie, pathologie en klinische chemie;   

g. medische terminologie;   

h. microbiologie;   

i. farmacologie, met inbegrip van farmacokinetiek, farmacotherapie, en klinische farmacie;   

j. farmaceutische technologie en biofarmacie;   

k. toxicologie;   

l. farmacognosie;   

m. beroepsethiek;   

n. informatisering.     

### Artikel  4  

De opleiding tot apotheker is zodanig ingericht dat de betrokkene:  

a. voldoende kennis verwerft:  

1°. van in de handel gebrachte geneesmiddelen en de voor hun bereiding gebruikte substanties, alsmede van de bereiding van geneesmiddelen in hun farmaceutische vorm;   

2°. van de natuurkundige, scheikundige, biologische en microbiologische controle op geneesmiddelen;   

3°. van het metabolisme, de uitwerking van geneesmiddelen, de werking van toxische stoffen en het gebruik van geneesmiddelen;   

4°. om wetenschappelijke gegevens omtrent geneesmiddelen te kunnen beoordelen en op grond daarvan ter zake dienende inlichtingen te kunnen verstrekken;   

5°. van de regelgeving, voor zover van belang voor de farmaceutische beroepsuitoefening;   

6°. van medische hulpmiddelen, voor zover van belang voor de farmaceutische beroepsuitoefening;   

7°. van de structuur en de financiering van de gezondheidszorg;   

8°. van het opslaan, bewaren en distribueren van geneesmiddelen;   

9°. van informatie- en registatiesystemen;     

b. voldoende vaardigheid verwerft in:  

1°. het communiceren en samenwerken met andere werkers in de gezondheidszorg;   

2°. het geven van voorlichting en advies omtrent het gebruik van geneesmiddelen en medische hulpmiddelen aan zorgverleners en patiënten;   

3°. de praktijkvoering als apotheekhoudende;   

4°. de bereiding van geneesmiddelen in hun farmaceutische vorm.      

### §  3  

####Slotbepalingen

### Artikel  5  

Dit besluit treedt in werking op een bij koninklijk besluit te bepalen tijdstip.  

### Artikel  6  

Dit besluit wordt aangehaald als: Besluit opleidingseisen apotheker.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.    

's-Gravenhage 
3 september 1997   
Beatrix   

De Minister van Volksgezondheid, Welzijn en Sport,  
E. Borst-Eilers    

de *zevende* oktober 1997  

De Minister van Justitie,  
W. Sorgdrager     
