<meta http-equiv='Content-Type' content='text/html; charset=utf-8' />

##Besluit van 30 november 2009, houdende regels ter uitvoering van de milieudoelstellingen van de kaderrichtlijn water (Besluit kwaliteitseisen en monitoring water 2009)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volkshuisvesting, Ruimtelijke Ordening en Milieubeheer van 30 maart 2009, nr. BJZ2009022292, Directie Bestuurlijke en Juridische Zaken, gedaan mede namens de Staatssecretaris van Verkeer en Waterstaat en Onze Minister van Landbouw, Natuur en Voedselkwaliteit;

Gelet op:

–  richtlijn nr. 2000/60/EG van het Europees Parlement en de Raad van de Europese Unie van 23 oktober 2000 tot vaststelling van een kader voor communautaire maatregelen betreffende het waterbeleid (PbEG L 327);  

–  richtlijn nr. 2006/11/EG van het Europees Parlement en de Raad van de Europese Unie van 15 februari 2006 betreffende de verontreiniging veroorzaakt door bepaalde gevaarlijke stoffen die in het aquatisch milieu van de Gemeenschap worden geloosd (PbEU L 64);  

–  richtlijn nr. 2006/118/EG van het Europees Parlement en de Raad van de Europese Unie van 12 december 2006 betreffende de bescherming van het grondwater tegen verontreiniging en achteruitgang van de toestand (PbEU L 372), en  

–  richtlijn 2008/105/EG van het Europees Parlement en de Raad van 16 december 2008 inzake milieukwaliteitsnormen op het gebied van het waterbeleid tot wijziging en vervolgens intrekking van de richtlijnen 82/176/EEG, 83/513/EEG, 84/156/EEG, 84/491/EEG en 86/280/EEG van de Raad, en tot wijziging van richtlijn 2000/60/EG, en  

– de artikelen 5.1, eerste en derde lid, 5.2, eerste lid, 5.2b, derde en vierde lid, en 5.3, eerste en derde lid, van de Wet milieubeheer;   
De Raad van State gehoord (advies van 3 september 2009, no. W08.09.0109/IV);

Gezien het nader rapport van Onze Minister van Volkshuisvesting, Ruimtelijke Ordening en Milieubeheer van 26 november 2009, nr. BJZ2009063271, Directie Bestuurlijke en Juridische Zaken, uitgebracht mede namens de Staatssecretaris van Verkeer en Waterstaat en Onze Minister van Landbouw, Natuur en Voedselkwaliteit;
Hebben goedgevonden en verstaan:     
### §  1  

####Algemeen

### Artikel  1  

1.  In dit besluit en de daarop berustende bepalingen wordt verstaan onder: 

*beheerplan voor de rijkswateren:* plan als bedoeld in artikel 4.6, eerste lid, van de Waterwet dat op rijkswateren betrekking heeft;  

*beheerplan voor de regionale wateren:* plan als bedoeld in artikel 4.6, eerste lid, van de Waterwet dat op regionale wateren betrekking heeft;  

*grondwaterlichaam:* grondwaterlichaam als bedoeld in artikel 2 van de kaderrichtlijn water, dat krachtens artikel 4.10 van het Waterbesluit is aangewezen in het regionale waterplan;  

*grondwaterrichtlijn:* richtlijn nr. 2006/118/EG van het Europees Parlement en de Raad van de Europese Unie van 12 december 2006 betreffende de bescherming van het grondwater tegen verontreiniging en achteruitgang van de toestand (PbEU L 372);  

*kunstmatig oppervlaktewaterlichaam:* oppervlaktewaterlichaam dat als zodanig krachtens artikel 4.5 of 4.10 van het Waterbesluit is aangewezen in het nationale waterplan of het regionale waterplan;  

*milieukwaliteitseis:* milieudoelstelling, vastgesteld als eis als bedoeld in artikel 5.1, eerste lid, van de wet;  

*monitoringsprogramma:* monitoringsprogramma als bedoeld in artikel 5.3, derde lid, van de wet;  

*nationaal waterplan:* plan als bedoeld in artikel 4.1, eerste lid, van de Waterwet;  

*oppervlaktewaterlichaam:* oppervlaktewaterlichaam als bedoeld in artikel 2 van de kaderrichtlijn water, dat krachtens artikel 4.5 of 4.10 van het Waterbesluit is aangewezen in het nationale waterplan of het regionale waterplan;  

*Onze Ministers:* Onze Minister tezamen met Onze Ministers van Verkeer en Waterstaat en van Landbouw, Natuur en Voedselkwaliteit, ieder voor zover het aangelegenheden betreft, die mede tot zijn verantwoordelijkheid behoren;  

*regionale wateren:* regionale wateren als bedoeld in artikel 1.1 van de Waterwet;  

*regionaal waterplan:* plan als bedoeld in artikel 4.4, eerste lid, van de Waterwet;  

*richtlijn prioritaire stoffen:* Richtlijn 2008/105/EG van het Europees Parlement en de Raad van 16 december 2008 inzake milieukwaliteitsnormen op het gebied van het waterbeleid tot wijziging en vervolgens intrekking van de Richtlijnen 82/176/EEG, 83/513/EEG, 84/156/EEG, 84/491/EEG en 86/280/EEG van de Raad, en tot wijziging van Richtlijn 2000/60/EG;  

*richtwaarde:* als richtwaarde aangemerkte milieukwaliteitseis als bedoeld in artikel 5.1, derde lid, van de wet;  

*rijkswateren:* rijkswateren als bedoeld in artikel 1.1 van de Waterwet;  

*sterk veranderd oppervlaktewaterlichaam:* oppervlaktewaterlichaam dat als zodanig krachtens artikel 4.5 of 4.10 van het Waterbesluit is aangewezen in het nationale waterplan of het regionale waterplan;  

*stroomgebieddistrict:* stroomgebieddistrict als bedoeld in artikel 1.1 van de Waterwet, gevormd door een of meer stroomgebieden en daarvan deel uitmakende deelstroomgebieden;  

*typen natuurlijk oppervlaktewaterlichaam:* rivieren, meren, overgangswateren of kustwateren als omschreven in bijlage II, punt 1.2 bij de kaderrichtlijn water, waarvoor de typespecifieke referentieomstandigheden voor Nederland zijn uitgewerkt in de ministeriële regeling op grond van artikel 15 en in het monitoringsprogramma overeenkomstig bijlage II, punt 1.3, bij de kaderrichtlijn water;  

*verontreinigende stof:* verontreinigende stof als bedoeld in artikel 1, onder 31, van de kaderrichtlijn water, met name de stoffen, bedoeld in bijlage VIII bij die richtlijn;  

*waterlichaam:* oppervlaktewaterlichaam of grondwaterlichaam;  

*waterwinlocatie:* onttrekkingspunt van oppervlaktewater of grondwater dat wordt gebruikt voor de bereiding van voor menselijke consumptie bestemd water, of een samenstel van dergelijke onttrekkingspunten;  

*wet:* Wet milieubeheer.     
2.  In dit besluit en de daarop berustende bepalingen wordt onder de volgende begrippen verstaan wat daaronder in artikel 2 van de kaderrichtlijn water wordt verstaan: beschikbare grondwatervoorraad, binnenwateren, deelstroomgebied, ecologische toestand, gevaarlijke stoffen, goede ecologische toestand, goed ecologisch potentieel, goede chemische toestand van oppervlaktewater, goede chemische toestand van grondwater, goede grondwatertoestand, goede kwantitatieve grondwatertoestand, goede oppervlaktewatertoestand, grondwater, grondwatertoestand, kustwateren, kwantitatieve grondwatertoestand, meer, milieudoelstelling, milieukwaliteitsnorm, oppervlaktewater, oppervlaktewatertoestand, overgangswater, prioritaire stoffen, rivier, stroomgebied, verontreiniging, voor menselijke consumptie bestemd water.   
3.  In dit besluit en de daarop berustende bepalingen wordt onder de volgende begrippen verstaan wat daaronder in artikel 2 van de grondwaterrichtlijn wordt verstaan: drempelwaarde, significante en aanhoudend stijgende trend.  

### Artikel  2  

1.  Van een ingevolge dit besluit geldende richtwaarde kan uitsluitend worden afgeweken in de gevallen waarin en volgens de voorwaarden waaronder dit is toegestaan volgens de bepalingen van de kaderrichtlijn water, waarnaar in dit besluit wordt verwezen.   
2.  Indien voor een waterlichaam ingevolge dit besluit of andere regelgeving meer dan een milieudoelstelling geldt, is de strengste van toepassing.   
3.  Van een ingevolge dit besluit geldende richtwaarde kan met betrekking tot de daarbij behorende termijn worden afgeweken indien: 

a. de toestand van het waterlichaam niet achteruitgaat overeenkomstig artikel 16,  

b. is voldaan aan alle voorwaarden van artikel 4, vierde en achtste lid, van de kaderrichtlijn water, en  

c. de reden van de afwijking voor dat waterlichaam is vermeld in het beheerplan voor de rijkswateren, indien het rijkswateren betreft, dan wel het regionale waterplan, indien het regionale wateren of grondwater betreft.     
4.  Van een ingevolge dit besluit geldende richtwaarde kan worden afgeweken indien: 

a. de toestand van het waterlichaam niet achteruitgaat overeenkomstig artikel 16,  

b. het desbetreffende waterlichaam in een zodanige mate door menselijke activiteiten is aangetast of zijn natuurlijke gesteldheid van dien aard is dat het bereiken van de richtwaarde niet haalbaar of onevenredig kostbaar is,  

c. is voldaan aan alle voorwaarden van artikel 4, vijfde en achtste lid, van de kaderrichtlijn water, en  

d. de reden van de afwijking voor dat waterlichaam is vermeld in het beheerplan voor de rijkswateren, indien het rijkswateren betreft, dan wel het regionale waterplan, indien het regionale wateren of grondwater betreft.     
5.  Van een ingevolge dit besluit geldende richtwaarde kan met betrekking tot een goede ecologische toestand of een goede grondwatertoestand voorts worden afgeweken indien: 

a. het niet bereiken daarvan het gevolg is van nieuwe veranderingen van de fysische kenmerken van een oppervlakterwaterlichaam of wijzigingen in de stand van een grondwaterlichaam,  

b. is voldaan aan alle voorwaarden van artikel 4, zevende en achtste lid, van de kaderrichtlijn water, en  

c. de reden van de afwijking voor dat waterlichaam is vermeld in het beheerplan voor de rijkswateren, indien het rijkswateren betreft, dan wel het regionale waterplan, indien het regionale wateren betreft.     
6.  Voor een kunstmatig of sterk veranderd oppervlaktewaterlichaam zijn het tweede, derde en vierde lid van overeenkomstige toepassing met betrekking tot het goede ecologische potentieel dat voor een oppervlaktewaterlichaam is vastgesteld overeenkomstig artikel 6, tweede lid.   
7.  Van een ingevolge dit besluit geldende richtwaarde kan worden afgeweken indien: 

a. de afwijking te wijten is aan een buiten Nederland gelegen verontreinigingsbron,  

b. naleving van de richtwaarde ten gevolge van de grensoverschrijdende verontreiniging niet mogelijk is, en  

c. is voldaan aan alle voorwaarden van artikel 6, eerste lid, onder c, en tweede lid, van de richtlijn prioritaire stoffen.    

### Artikel  3  

1.  Voor de toepassing van artikel 5.2b, vierde lid, van de wet geldt dat een tijdelijke achteruitgang van de toestand van een waterlichaam is toegelaten indien: 

a. deze het resultaat is van omstandigheden die zich door een natuurlijke oorzaak of overmacht voordoen en die uitzonderlijk zijn of niet redelijkerwijze waren te voorzien, met name extreme overstromingen en lange droogteperioden, of het gevolg zijn van omstandigheden die zijn veroorzaakt door redelijkerwijs niet te voorziene ongevallen,  

b. aan alle voorwaarden van artikel 4, zesde en achtste lid, van de kaderrichtlijn water is voldaan, en  

c. de reden van de afwijking voor dat waterlichaam wordt vermeld in het eerstvolgende beheerplan voor de rijkswateren, indien het rijkswateren betreft, dan wel het eerstvolgende regionale waterplan, indien het regionale wateren of grondwater betreft.     
2.  Voor de toepassing van artikel 5.2b, vierde lid, van de wet geldt dat een achteruitgang van de toestand van een waterlichaam is toegelaten indien: 

a. het niet voorkomen van die achteruitgang het gevolg is van nieuwe veranderingen van de fysische kenmerken van een oppervlaktewaterlichaam of wijzigingen in de stand van grondwaterlichamen, dan wel het niet voorkomen van achteruitgang van een zeer goede toestand van een oppervlaktewaterlichaam naar een goede toestand het gevolg is van nieuwe duurzame activiteiten van menselijke ontwikkeling,  

b. aan alle voorwaarden van artikel 4, zevende en achtste lid, van de kaderrichtlijn water is voldaan, en  

c. de reden van de afwijking voor dat waterlichaam is vermeld in het beheerplan voor de rijkswateren, indien het rijkswateren betreft, dan wel het regionale waterplan, indien het regionale wateren of grondwater betreft.    

### §  2  

####Oppervlaktewater

### Artikel  4  

1.  Bij de vaststelling van het nationale waterplan, het beheerplan voor de rijkswateren, een regionaal waterplan of een beheerplan voor de regionale wateren houdt het bevoegd gezag voor elk daarin opgenomen oppervlaktewaterlichaam rekening met de volgende richtwaarde: met ingang van 22 december 2015 is een goede oppervlaktewatertoestand bereikt.   
2.  Een goede oppervlaktewatertoestand als bedoeld in het eerste lid houdt in dat zowel de chemische toestand, bedoeld in artikel 5, als de ecologische toestand, bedoeld in artikel 6, vastgesteld overeenkomstig die artikelen goed zijn.  

### Artikel  5  

Een oppervlaktewaterlichaam verkeert in een goede chemische toestand indien overeenkomstig het monitoringsprogramma is vastgesteld dat is voldaan aan alle ingevolge bijlage I bij dit besluit daarvoor geldende richtwaarden. 

### Artikel  5a  
Treedt in werking op een nader te bepalen tijdstip 

Bij de vaststelling van het nationale waterplan, het beheerplan voor de rijkswateren, een regionaal waterplan of een beheerplan voor de regionale wateren geldt dat het plan voor elk daarin opgenomen waterlichaam de volgende Europese milieukwaliteitseis voor water verwezenlijkt: de concentratie van een prioritaire stof die de neiging heeft te accumuleren in sediment of in biota is, bepaald overeenkomstig het monitoringsprogramma, aan het eind van de planperiode in sediment en biota niet significant toegenomen. 

### Artikel  6  

1.  Een oppervlaktewaterlichaam verkeert in een goede ecologische toestand indien overeenkomstig het monitoringsprogramma is vastgesteld dat voor de kwaliteitselementen die voor het type natuurlijk oppervlaktewaterlichaam waartoe het oppervlaktewaterlichaam behoort, zijn genoemd in bijlage V, paragraaf 1.1, bij de kaderrichtlijn water, is voldaan aan de volgende richtwaarden: de algemene definities van de goede ecologische toestand die voor het desbetreffende type zijn opgenomen in bijlage V, paragraaf 1.2, de tabellen 1.2.1 tot en met 1.2.4, bij de kaderrichtlijn water.   
2.  Van de in het eerste lid bedoelde richtwaarden kan worden afgeweken indien: 

a. het een kunstmatig waterlichaam of sterk veranderd waterlichaam betreft, en  

b. voor dat waterlichaam, onder vermelding van de reden van de afwijking, een goed ecologisch potentieel is vastgesteld in het beheerplan voor de rijkswateren, indien het rijkswateren betreft, dan wel het regionale waterplan, indien het regionale wateren betreft.     
3.  Een goed ecologisch potentieel als bedoeld in het tweede lid komt, gegeven de fysische omstandigheden die voortvloeien uit de kunstmatige of sterk veranderde kenmerken van het oppervlaktewaterlichaam, zoveel mogelijk overeen met de richtwaarden voor de biologische, hydromorfologische en fysisch-chemische kwaliteitselementen van de goede ecologische toestand van de meest vergelijkbare typen natuurlijk oppervlaktewaterlichaam. Het wordt vastgesteld met inachtneming van de algemene definities van een goed ecologisch potentieel die zijn opgenomen in bijlage V, paragraaf 1.2, tabel 1.2.5, bij de kaderrichtlijn water.  

### §  3  

####Grondwater

### Artikel  7  

1.  Bij de vaststelling van een regionaal waterplan houden provinciale staten voor elk daarin opgenomen grondwaterlichaam rekening met de volgende richtwaarde: met ingang van 22 december 2015 is een goede grondwatertoestand bereikt.   
2.  Een goede toestand als bedoeld in het eerste lid houdt in dat zowel de kwantitatieve toestand, bedoeld in artikel 8, als de chemische toestand, bedoeld in artikel 9, vastgesteld overeenkomstig die artikelen goed zijn.  

### Artikel  8  

Een grondwaterlichaam verkeert in een goede kwantitatieve toestand indien is voldaan aan alle voorwaarden van bijlage V, punt 2.1.2, bij de kaderrichtlijn water. 

### Artikel  9  

Een grondwaterlichaam verkeert in een goede chemische toestand indien overeenkomstig het monitoringsprogramma is vastgesteld dat: 

a. is voldaan aan alle voorwaarden van bijlage V, punt 2.3.2, bij de kaderrichtlijn water en de richtwaarden, genoemd in bijlage II, tabellen 1 en 2, bij dit besluit;  

b. in een of meer monitoringspunten niet is voldaan aan een richtwaarde als bedoeld in onderdeel a, maar gedeputeerde staten door een passend onderzoek overeenkomstig bijlage III bij de grondwaterrichtlijn hebben bevestigd dat is voldaan aan alle voorwaarden van artikel 4, tweede lid, onderdeel c, en vijfde lid, van die richtlijn.   

### Artikel  10  

1.  Bij de vaststelling van een regionaal waterplan houden provinciale staten rekening met de volgende richtwaarde: in een grondwaterlichaam vinden met ingang van 22 december 2009 geen significante en aanhoudend stijgende trends plaats in de concentraties van verontreinigende stoffen, groepen verontreinigende stoffen of indicatoren van verontreiniging, die een significant schaderisico opleveren voor de kwaliteit van een aquatisch of terrestrisch ecosysteem, de menselijke gezondheid of voor het rechtmatig gebruik, feitelijk of potentieel, van het watermilieu.   
2.  Een significante en aanhoudend stijgende trend levert een significant schaderisico als bedoeld in het eerste lid, op, indien het beginpunt voor een trendomkering wordt of dreigt te worden overschreden, en niet de overeenkomstig artikel 5, tweede lid, van de grondwaterrichtlijn vereiste maatregelen worden genomen.   
3.  Het beginpunt voor een trendomkering, bedoeld in het tweede lid, bedraagt 75 procent van de richtwaarden die in bijlage III, tabellen 1 en 2, bij dit besluit zijn opgenomen.   
4.  Van de ingevolge het eerste lid geldende richtwaarde kan met betrekking tot het in het derde lid vermelde percentage worden afgeweken indien: 

a. sprake is van een situatie als bedoeld in bijlage IV, deel B, punt 1, onder c, van de grondwaterrichtlijn,  

b. in het regionale waterplan voor een grondwaterlichaam een hoger percentage is vermeld,  

c. is voldaan aan alle voorwaarden van de in onderdeel a genoemde bepaling, en  

d. de reden van de afwijking is vermeld in het in onderdeel b bedoelde plan.    

### §  4  

####Waterwinlocaties

### Artikel  11  

Voor de toepassing van artikel 12 wordt onder een waterwinlocatie verstaan een locatie die als zodanig is opgenomen in het beheerplan voor de rijkswateren, indien het rijkswateren betreft, dan wel het regionale waterplan, indien het regionale wateren of grondwater betreft. 

### Artikel  12  

1.  Bij de vaststelling van het nationale waterplan, het beheerplan voor de rijkswateren, een regionaal waterplan of een beheerplan voor de regionale wateren houdt het bevoegd gezag voor elke waterwinlocatie waar oppervlaktewater wordt onttrokken, rekening met de richtwaarden die voor het onttrokken water zijn opgenomen in bijlage III, tabel 1, bij dit besluit.   
2.  Aan de richtwaarde wordt met ingang van 22 december 2009 voldaan.   
3.  Bij de vaststelling van een plan als bedoeld in het eerste lid worden de volgende streefwaarden betrokken: 

a. de kwaliteit van oppervlaktewaterlichamen waarin een waterwinlocatie is gelegen, verbetert zodanig dat het niveau van zuivering van het onttrokken water kan worden verlaagd totdat het onttrokken water voldoet aan alle ingevolge bijlage III, tabel 2, bij dit besluit geldende streefwaarden;  

b. de kwaliteit van grondwaterlichamen waarin een waterinlocatie is gelegen, verbetert zodanig dat het niveau van zuivering van het onttrokken water kan worden verlaagd;  

c. de kwaliteit van oppervlaktewaterlichamen waaruit na oeverinfiltratie op een waterwinlocatie water wordt onttrokken, verbetert zodanig dat het niveau van zuivering van het onttrokken water kan worden verlaagd.    

### Artikel  12a  
Treedt in werking op een nader te bepalen tijdstip 

Bij de vaststelling van het nationale waterplan, het beheerplan voor de rijkswateren, een regionaal waterplan of een beheerplan voor de regionale wateren geldt dat het plan voor elk daarin opgenomen waterlichaam waarin een waterwinlocatie is gelegen, de volgende Europese milieukwaliteitseis voor water verwezenlijkt: er is geen sprake van een zodanige achteruitgang van de kwaliteit van het waterlichaam, bepaald overeenkomstig het monitoringsprogramma, dat het risico bestaat dat het niveau van zuivering dat bij de bereiding van voor menselijke consumptie bestemd water wordt toegepast, moet worden verhoogd. 

### §  5  

####Monitoring

### Artikel  13  

1.  Onze Ministers stellen met inachtneming van het daaromtrent bepaalde in de kaderrichtlijn water, de grondwaterrichtlijn en de richtlijn prioritaire stoffen voor elk stroomgebieddistrict een monitoringsprogramma vast. Het programma omvat een aanduiding van de monitoringspunten, en een beschrijving van de wijze van: 

a. monitoring van de toestand van een waterlichaam, voor zover het stoffen en kwaliteitselementen betreft, die relevant zijn voor de toestand van het waterlichaam,  

b. monitoring van tendensen met betrekking tot de concentraties van stoffen,  

c. monitoring van de kwantitatieve toestand van een grondwaterlichaam, met inbegrip van een beoordeling van de beschikbare grondwatervoorraad,  

d. interpretatie en presentatie van de monitoringsresultaten,  

e. indeling van een waterlichaam in een toestandsklasse,  

f. verslaglegging over de monitoringsresultaten, en  

g. vaststelling van de toestandsklasse waarin een waterlichaam zich bevindt, per stof en kwaliteitselement, ten behoeve van de toepassing van artikel 16,   teneinde representatieve monitoringsgegevens te verkrijgen, die een samenhangend totaalbeeld van de toestand van de waterlichamen binnen het stroomgebieddistrict geven.   
2.  In het monitoringsprogramma kan overeenkomstig punt 1.3.4 van bijlage V bij de kaderrichtlijn water worden bepaald dat statistische methoden worden toegepast, waaronder een percentielberekening, zodat een aanvaardbaar niveau van betrouwbaarheid en nauwkeurigheid wordt gewaarborgd wanneer wordt bepaald of is voldaan aan een richtwaarde die in dit besluit is vastgesteld. De statistische methoden voldoen aan overeenkomstig de procedure van artikel 21, tweede lid, van de kaderrichtlijn water vastgestelde regels.   
3.  Het programma wordt getoetst en bijgesteld in gevallen waarin dat vereist wordt door de kaderrichtlijn water.   
4.  In afwijking van het eerste lid wordt een onderdeel van het monitoringsprogramma dat betrekking heeft op monitoring voor nader onderzoek, in gevallen als bedoeld in bijlage V, onder 1.3.3, bij de kaderrichtlijn water, of op monitoring voor aanvullende trendbeoordeling, in gevallen als bedoeld in artikel 5, vijfde lid, van de grondwaterrichtlijn, met inachtneming van het daaromtrent bepaalde in die richtlijnen, vastgesteld door het bestuursorgaan dat krachtens artikel 14 verantwoordelijk is voor de monitoring van het desbetreffende waterlichaam.   
5.  Van een monitoringsprogramma of een onderdeel daarvan als bedoeld in het vierde lid en een bijstelling van dat programma of onderdeel geeft Onze Minister van Verkeer en Waterstaat openbaar kennis.  

### Artikel  14  

Voor de uitvoering van het monitoringsprogramma zijn, ieder voor zover hun bevoegdheid strekt, verantwoordelijk: 

a. voor oppervlaktewaterlichamen: de bestuursorganen die bevoegd zijn een vergunning krachtens artikel 6.2, eerste lid, van de Waterwet te verlenen;  

b. voor grondwaterlichamen: gedeputeerde staten.   

### Artikel  15  

Bij ministeriële regeling kunnen met inachtneming van het daaromtrent bepaalde in de kaderrichtlijn water, in het bijzonder bijlage V, paragraaf 1.2.6, bij die richtlijn, de grondwaterrichtlijn en de richtlijn prioritaire stoffen regels worden gesteld met betrekking tot de onderdelen van het monitoringsprogramma die zijn vermeld in artikel 13, eerste lid. 

### Artikel  16  

1.  In het monitoringsprogramma wordt, met inachtneming van het tweede lid, aangegeven op welke wijze aan het eind van de planperiode voor elk waterlichaam wordt vastgesteld of gedurende de planperiode is voldaan aan artikel 5.2b, vierde lid, van de wet.   
2.  Er is niet aan artikel 5.2b, vierde lid, van de wet voldaan indien voor een stof of kwaliteitselement waarvoor ingevolge dit besluit een richtwaarde geldt: 

a. de toestand van een waterlichaam in een lagere toestandklasse terecht is gekomen,  

b.  de kwaliteit van het waterlichaam in de laagste toestandklasse, bepaald overeenkomstig het monitoringsprogramma, is verslechterd, of  

c. de kwaliteit van een waterlichaam waarin een waterwinlocatie is gelegen, zodanig is verslechterd dat een verhoging van het niveau van zuivering voor de bereiding van drinkwater is vereist, met dien verstande dat artikel 12, vierde lid, van overeenkomstige toepassing is indien de waterwinlocatie in een oppervlaktewaterlichaam voor de bereiding van drinkwater is gelegen.     
3.  De indeling van een oppervlaktewaterlichaam in een toestandklasse komt overeen met de laagste toestandklasse waarin de chemische toestand, de ecologische toestand, onderscheidenlijk het ecologische potentieel, verkeert.   
4.  De indeling van een grondwaterlichaam in een toestandklasse komt overeen met de laagste toestand waarin de kwantitatieve toestand, onderscheidenlijk de chemische toestand, verkeert.   
5.  Voor de toepassing van het tweede lid worden de volgende toestandklassen onderscheiden: 

a. voor oppervlaktewaterlichamen: 

1°. wat betreft de chemische toestand: de toestandklasse goed als bedoeld in artikel 5, of niet goed;  

2°. wat betreft de ecologische toestand: de toestandklasse zeer goed, goed als bedoeld in artikel 6, eerste lid, matig, ontoereikend of slecht, bepaald voor het type natuurlijk oppervlaktewater waartoe het oppervlaktewaterlichaam behoort, zoals omschreven in bijlage V, paragraaf 1.2, de tabellen 1.2.1 tot en met 1.2.4, bij de kaderrichtlijn water;  

3°. wat betreft het ecologisch potentieel, indien van toepassing: de toestandklasse goed als bedoeld in artikel 6, derde lid, matig, ontoereikend of slecht, zoals omschreven in paragraaf 1.2, tabel 1.2.5, bij de kaderrichtlijn water, overeenkomstig hetgeen daaromtrent is aangegeven in het plan, bedoeld in artikel 6, tweede lid, onder b;    

b. voor grondwaterlichamen: 

1°. wat betreft de kwantitatieve toestand: goed als bedoeld in artikel 8, en ontoereikend;  

2°. wat betreft de chemische toestand: goed als bedoeld in artikel 9, en ontoereikend.       
6.  Bij ministeriële regeling worden nadere regels gesteld omtrent de toepassing van dit artikel.  

### §  6  

####Overige bepalingen

### Artikel  17  

1.  De termijn, bedoeld in artikel 5.1, vijfde lid, van de wet, bedraagt zes jaar, tenzij een bij dit besluit gestelde milieukwaliteitseis eerder herziening behoeft ter implementatie van artikel 11, vijfde lid, vierde streepje van de kaderrichtlijn water.   
2.  De eerste volzin van artikel 5.2, derde lid, van de wet is niet van toepassing ten aanzien van de bij dit besluit gestelde milieukwaliteitseisen.  

### Artikel  18  

Een wijziging van de kaderrichtlijn water krachtens artikel 20 van de richtlijn, een wijziging van de grondwaterrichtlijn krachtens artikel 8 van de richtlijn of een wijziging van de richtlijn prioritaire stoffen krachtens artikel 3 van de richtlijn gaat voor de toepassing van dit besluit gelden met ingang van de dag waarop aan de betrokken wijzigingsrichtlijn uitvoering moet zijn gegeven, tenzij bij ministerieel besluit, dat in de Staatscourant wordt bekendgemaakt, een ander tijdstip wordt vastgesteld. 

### Artikel  19  

1.  De paragrafen van het Besluit kwaliteitseisen en monitoring water vervallen op een bij koninklijk besluit te bepalen tijdstip, dat voor de verschillende paragrafen verschillend kan worden vastgesteld.   
2.  Het Besluit kwaliteitseisen en monitoring water wordt ingetrokken.  

### Artikel  20  

Dit besluit treedt in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden vastgesteld. 

### Artikel  21  

Dit besluit wordt aangehaald als: Besluit kwaliteitseisen en monitoring water 2009. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
30 november 2009  
Beatrix  

De Minister van Volkshuisvesting, Ruimtelijke Ordening en Milieubeheer,  
J. M. Cramer   

De Staatssecretaris van Verkeer en Waterstaat,  
J. C. Huizinga-Heringa   

De Minister van Landbouw, Natuur en Voedselkwaliteit,  
G. Verburg   

de *negentiende* januari 2010 

De Minister van Justitie,  
E. M. H. Hirsch Ballin    

### Bijlage I 

####bij het Besluit kwaliteitseisen en monitoring water 2009

### Tabel  1  

####Milieukwaliteitsnormen voor de goede chemische toestand van oppervlaktewaterlichamen (prioritaire stoffen)

De volgende milieukwaliteitsnormen zijn richtwaarden die betrekking hebben op oppervlaktewaterlichamen.  

| Prioritaire stoffen  | Milieukwaliteitsnormen  | (1)  | (2)  | (3)  | (4)  | (5)  | (6)  | (7)  | Nr.  | Naam van de stof  | CAS-nummer  | JG-MKN<sup>1, 3</sup>   Landoppervlaktewateren<sup>2</sup> (μg/l)  | JG-MKN<sup>1, 3</sup>   Andere oppervlaktewateren<sup>2</sup> (μg/l)  | MAC-MKN<sup>3, 4</sup>   Landoppervlaktewateren<sup>2 </sup>(μg/l)  | MAC-MKN<sup>3, 4</sup>   Andere oppervlaktewateren<sup>2</sup> (μg/l)  |
|:---|:---|:---|:---|:---|:---|:---|:---|:---|:---|:---|:---|:---|:---|:---|:---|
| (1)  | Alachloor  | 15972-60-8  | 0,3  | 0,3  | 0,7  | 0,7  |
| (2)  | Antraceen  | 120-12-7  | 0,1  | 0,1  | 0,4  | 0,4  |
| (3)  | Atrazine  | 1912-24-9  | 0,6  | 0,6  | 2,0  | 2,0  |
| (4)  | Benzeen  | 71-43-2  | 10  | 8  | 50  | 50  |
| (5)  | Gebromeerde Difenylethers<sup>5</sup>   | 32534-81-9  | 0,0005  | 0,0002  | niet van toepassing  | niet van toepassing  |
| (6)  | Cadmium en zijn verbindingen (afhankelijk van de waterhardheidsklasse)<sup>6</sup>   | 7440-43-9  | ≤ 0,08 (klasse 1)  0,08 (klasse 2)  0,09 (klasse 3)  0,15 (klasse 4)  0,25 (klasse 5)  | 0,2  | ≤ 0,45 (klasse 1)  0,45 (klasse 2)  0,6 (klasse 3)  0,9 (klasse 4)  1,5 (klasse 5)  | ≤ 0,45 (klasse 1)  0,45 (klasse 2)  0,6  (klasse 3)  0,9  (klasse 4)  1,5  (klasse 5)  |
| (6 bis)  | Tetrachloor-Koolstof  | 56-23-5  | 12  | 12  | niet van toepassing  | niet van toepassing  |
| (7)  | C10-13-chlooralkanen  | 85535-84-8  | 0,4  | 0,4  | 1,4  | 1,4  |
| (8)  | Chloorfenvinfos  | 470-90-6  | 0,1  | 0,1  | 0,3  | 0,3  |
| (9)  | Chloorpyrifos (ethyl-chlorpyriphos)  | 2921-88-2  | 0,03  | 0,03  | 0,1  | 0,1  |
| 9 bis)  | Cyclodieenbestrijdingsmiddelen:  | --- | Σ=0,01  | Σ=0,005  | niet van toepassing  | niet van toepassing  |
| --- | Aldrin  | 309-00-2  | --- | --- | --- | --- |
| --- | Dieldrin  | 60-57-1  | --- | --- | --- | --- |
| --- | Endrin  | 72-20-8  | --- | --- | --- | --- |
| --- | Isodrin  | 465-73-6  | --- | --- | --- | --- |
| 9 ter)  | DDT totaal<sup>7</sup>   | niet van toepassing  | 0,025  | 0,025  | niet van toepassing  | niet van toepassing  |
| para-para-DDT  | 50-29-3  | 0,01  | 0,01  | niet van toepassing  | niet van toepassing  |
| (10)  | 1,2-Dichloorethaan  | 107-06-2  | 10  | 10  | niet van toepassing  | niet van toepassing  |
| (11)  | Dichloormethaan  | 75-09-2  | 20  | 20  | niet van toepassing  | niet van toepassing  |
| (12)  | Di(2-ethyl-hexyl)ftalaat (DEHP)  | 117-81-7  | 1,3  | 1,3  | niet van toepassing  | niet van toepassing  |
| (13)  | Diuron  | 330-54-1  | 0,2  | 0,2  | 1,8  | 1,8  |
| (14)  | Endosulfan  | 115-29-7  | 0,005  | 0,0005  | 0,01  | 0,004  |
| (15)  | Fluorantheen  | 206-44-0  | 0,1  | 0,1  | 1  | 1  |
| (16)  | Hexachloor-Benzeen  | 118-74-1  | 0,01<sup>8</sup>   | 0,01<sup>8</sup>   | 0,05  | 0,05  |
| (17)  | Hexachloorbuta-Dieen  | 87-68-3  | 0,1<sup>8</sup>   | 0,1<sup>8</sup>   | 0,6  | 0,6  |
| (18)  | Hexachloor-cyclohexaan  | 608-73-1  | 0,02  | 0,002  | 0,04  | 0,02  |
| (19)  | Isoproturon  | 34123-59-6  | 0,3  | 0,3  | 1,0  | 1,0  |
| (20)  | Lood en zijn verbindingen  | 7439-92-1  | 7,2  | 7,2  | niet van toepassing  | niet van toepassing  |
| (21)  | Kwik en zijn verbindingen  | 7439-97-6  | 0,05<sup>8</sup>   | 0,05<sup>8</sup>   | 0,07  | 0,07  |
| (22)  | Naftaleen  | 91-20-3  | 2,4  | 1,2  | niet van toepassing  | niet van toepassing  |
| (23)  | Nikkel en zijn verbindingen  | 7440-02-0  | 20  | 20  | niet van toepassing  | niet van toepassing  |
| (24)  | Nonylfenolen (4-(para)-nonylfenol)  | 104-40-5  | 0,3  | 0,3  | 2,0  | 2,0  |
| (25)  | Octylfenolen  ((4-(1,1’,3,3’-tetramethylbutyl)-fenol))  | 140-66-9  | 0,1  | 0,01  | niet van toepassing  | niet van toepassing  |
| (26)  | Pentachloor-Benzeen  | 608-93-5  | 0,007  | 0,0007  | niet van toepassing  | niet van toepassing  |
| (27)  | Pentachloorfenol  | 87-86-5  | 0,4  | 0,4  | 1  | 1  |
| (28)  | Polyaromatische koolwaterstoffen (PAK)<sup>9</sup>   | niet van toepassing  | niet van toepassing  | niet van toepassing  | niet van toepassing  | niet van toepassing  |
| --- | Benzo(a)pyreen  | 50-32-8  | 0,05  | 0,05  | 0,1  | 0,1  |
| --- | Benzo(b)fluorantheen  | 205-99-2  | Σ=0,03  | Σ=0,03  | niet van toepassing  | niet van toepassing  |
| --- | Benzo(k)fluorantheen  | 207-08-9  |
| --- | Benzo(g,h,i)-peryleen  | 191-24-2  | Σ=0,002  | Σ=0,002  | niet van toepassing  | niet van toepassing  |
| --- | Indeno(1,2,3-cd)pyreen  | 193-39-5  |
| (29)  | Simazine  | 122-34-9  | 1  | 1  | 4  | 4  |
| (29 bis)  | Tetrachloor-ethyleen  | 127-18-4  | 10  | 10  | niet van toepassing  | niet van toepassing  |
| (29 ter)  | Trichloor-ethyleen  | 79-01-6  | 10  | 10  | niet van toepassing  | niet van toepassing  |
| (30)  | Tributyltinverbindingen (Tributyl-tinkation)  | 36643-28-4  | 0,0002  | 0,0002  | 0,0015  | 0,0015  |
| (31)  | Trichloorbenzenen  | 12002-48-1  | 0,4  | 0,4  | niet van toepassing  | niet van toepassing  |
| (32)  | Trichloormethaan  | 67-66-3  | 2,5  | 2,5  | niet van toepassing  | niet van toepassing  |
| (33)  | Trifluraline  | 1582-09-8  | 0,03  | 0,03  | niet van toepassing  | niet van toepassing  |

<sup>1</sup> De richtwaarden in de kolommen 4 en 5 zijn normen uitgedrukt als jaargemiddelde (JG-MKN). Tenzij anders is aangegeven, zijn zij van toepassing op de totale concentratie van alle isomeren. Bij de toepassing van de richtwaarden geldt dat voor elk representatief monitoringspunt voor het waterlichaam het rekenkundig gemiddelde van de op verschillende tijdstippen in de loop van het jaar gemeten concentraties niet boven de norm ligt. De berekening van het rekenkundig gemiddelde en de te gebruiken analysemethode geschieden in overeenstemming met het bepaalde krachtens artikel 20 van de kaderrichtlijn water, met inbegrip van de wijze waarop een MKN wordt toegepast indien geen passende analysemethode bestaat die voldoet aan de minimale prestatiekenmerken.  <sup>2</sup> Landoppervlaktewateren omvatten rivieren en meren, inclusief hiervan afgeleide kunstmatige en sterk veranderde waterlichamen. Andere oppervlaktewateren omvatten kust- en overgangswateren, inclusief hiervan afgeleide kunstmatige en sterk veranderde waterlichamen.  <sup>3</sup> De richtwaarden (milieukwaliteitsnormen, MKN) worden, met uitzondering van de richtwaarden voor cadmium, lood, kwik en nikkel uitgedrukt als totale concentratie in het volledige watermonster. Voor cadmium, lood, kwik en nikkel (metalen) hebben de MKN betrekking op de opgeloste concentratie. Dit is de opgeloste fase van een watermonster die wordt verkregen door filtratie over een filter van 0,45 μm of een gelijkwaardige voorbehandeling. In het monitoringsprogramma kan worden bepaald dat bij toetsing van de resultaten van de monitoring aan de richtwaarden een correctie kan worden toegepast, waarbij rekening wordt gehouden met: a) natuurlijke achtergrondconcentraties voor metalen en hun verbindingen, indien deze de naleving van de MKN beletten, en b) de hardheid, de pH of andere waterkwaliteitsparameters die de biologische beschikbaarheid van metalen beïnvloeden.  <sup>4</sup> De richtwaarden in de kolommen 6 en 7 zijn uitgedrukt als maximaal aanvaardbare concentratie (MAC-MKN). Bij de toepassing van de richtwaarden geldt dat voor elk representatief monitoringspunt voor het waterlichaam geen enkele gemeten concentratie op enig representatief monitoringspunt in dit water boven de norm ligt.  <sup>5</sup> Voor de groep prioritaire stoffen die vallen onder gebromeerde difenylethers (nr. 5), vermeld in Beschikking 2455/2001/EG, wordt alleen voor de congeneren nr. 28, 47, 99, 100, 153 en 154 een richtwaarde vastgesteld.  <sup>6</sup> Voor cadmium en zijn verbindingen (nr. 6) zijn de richtwaarden afhankelijk van de hardheid van het water, ingedeeld in de volgende klassen: klasse 1: < 40 mg CaCO<sub>3</sub>/l, klasse 2: 40 tot < 50 mg CaCO<sub>3</sub>/l, klasse 3: 50 tot < 100 mg CaCO<sub>3</sub>/l, klasse 4: 100 tot < 200 mg CaCO<sub>3</sub>/l en klasse 5: ≥200 mg CaCO<sub>3</sub>/l.  <sup>7</sup> DDT totaal omvat de som van de isomeren 1,1,1-trichloor-2,2-bis(p-chloorfenyl)ethaan (CAS-nummer 50-29-3), EU nummer 200-024-3); 1,1,1-trichloor-2-(o-chloorfenyl)-2-(p-chloorfenyl)ethaan (CAS-nummer 789-02-6), EU nummer 212-024-332); 1,1-dichloor-2,2bis(p-chloorfenyl)ethyleen (CAS-nummer 72-55-9) EU nummer 200-024-784); en 1,1dichloor-2,2-bis(p-chloorfenyl)ethaan (CAS-nummer 7254-8). EU nummer 200-024-783);  <sup>8 </sup>Deze milieukwaliteitseis heeft alleen betrekking op directe blootstelling. Er is hierin geen rekening gehouden met doorvergiftiging.  <sup>9</sup> Op de groep prioritaire stoffen die onder polyaromatische koolwaterstoffen (PAK) vallen (nr. 28), is elke afzonderlijke MKN van toepassing, hetgeen betekent dat de MKN voor benzo(a)pyreen en de MKN voor de som van benzo(b)fluorantheen en benzo(k)fluorantheen en de MKN voor de som van benzo(g,h,i)peryleen en indeno(1,2,3-cd)pyreen moeten worden nageleefd. 

### Tabel  2  

####Milieukwaliteitsnormen voor goede chemische toestand oppervlaktewaterlichamen (biota)

De volgende milieukwaliteitsnormen zijn richtwaarden die betrekking hebben op oppervlaktewaterlichamen. Zij hebben betrekking op biota en gelden voor de volgende stoffen in aanvulling op de milieukwaliteitsnormen die hiervoor in tabel 1 zijn opgenomen.  

| Verontreinigende stoffen  | Milieukwaliteitsnormen  | (1)  | (2)  | (3)  | (4)  | Nr.  | Naam van de stof  | CAS-nummer  | MKN (μg/kg)<sup>1</sup>   |
|:---|:---|:---|:---|:---|:---|:---|:---|:---|:---|
| (16)  | Hexachloor-benzeen  | 118-74-1  | 10  |
| (17)  | Hexachloorbutadieen  | 87-68-3  | 55  |
| (21)  | Kwik en zijn verbindingen  | 7439-97-6  | 20  |

<sup>1</sup> Deze eis geldt voor weefsel van prooidieren (nat gewicht), met dien verstande dat in het monitoringsprogramma uit vissen, weekdieren, schaaldieren en andere biota de meest passende indicator wordt gekozen. In het monitoringsprogramma kan met inachtneming van het bepaalde in noot 9 onder bijlage I van de richtlijn prioritaire stoffen worden bepaald dat met het oog op het toezicht op de naleving van de eis bij de monitoring wordt uitgegaan van een waarde voor de concentratie van die stof in oppervlaktewater, waarmee hetzelfde niveau van bescherming wordt geboden dat is beoogd met de milieukwaliteitseis voor biota. 

### Bijlage II 

####bij het Besluit kwaliteitseisen monitoring water 2009

### Tabel  1  

####Europees vastgestelde milieukwaliteitsnormen voor de goede chemische toestand van grondwaterlichamen

De volgende milieukwaliteitsnormen zijn richtwaarden die betrekking hebben op grondwaterlichamen. Zij zijn door Nederland als drempelwaarden ter uitvoering van artikel 3, eerste lid, onder b, en zesde lid, van de grondwaterrichtlijn vastgesteld.  

| Verontreinigende stof  | Richtwaarde  |
|:---|:---|
| Nitraten  | 50 mg/l  |
| Werkzame stoffen in bestrijdingsmiddelen, met inbegrip van de relevante omzettings-, afbraak- en reactieproducten daarvan<sup>1</sup>   | 0,1 μg/l  0,5 μg/l (totaal)<sup>2</sup>   |

<sup>1</sup> Onder «bestrijdingsmiddelen» wordt verstaan: gewasbeschermingsmiddelen en biociden als omschreven in artikel 2 van richtlijn 91/414/EEG, respectieveling artikel 2 van richtlijn 98/8/EG.  <sup>2</sup> Onder «totaal» wordt verstaan: de som van alle tijdens de monitoringprocedure opgespoorde en gekwantificeerde afzonderlijke bestrijdingsmiddelen, met inbegrip van de relevante omzettings-, afbraak- en reactieproducten daarvan. 

### Tabel  2  

####Nationaal vastgestelde milieukwaliteitsnormen (drempelwaarden) voor de goede chemische toestand van grondwaterlichamen

De volgende milieukwaliteitsnormen zijn richtwaarden die betrekking hebben op grondwaterlichamen. Zij zijn door Nederland als drempelwaarden ter uitvoering van artikel 3, eerste lid, onder b, en zesde lid, van de grondwaterrichtlijn vastgesteld, rekening houdend met bijlage VIII bij de kaderrichtlijn water.  

| Grondwaterlichamen  |--- | Richtwaarden voor verontreinigende stoffen  |--- |--- | Cl  | Ni  | As  | Cd  | Pb  | P-tot  | Code  | Omschrijving  | mg/l  | μg/l  | μg/l  | μg/l  | μg/l  | mg/l  |
|:---|:---|:---|:---|:---|:---|:---|:---|:---|:---|:---|:---|:---|:---|:---|:---|:---|:---|:---|
| NLGW0001  | Zand Eems  | 140  | 30  | 15,0  | 0,5  | 11  | 1,0  |
| NLGW0008  | Zout Eems  | n.r.  | 30  | 19,5  | 0,5  | 11  | 8,2  |
| NLGW0002  | Zand Rijn-Noord  | 140  | 30  | 15,0  | 0,5  | 11  | 0,6  |
| NLGW0007  | Zout Rijn-Noord  | n.r.  | 30  | 15,0  | 0,5  | 11  | 1,2  |
| NLGW0009  | Deklaag Rijn-Noord  | 140  | 30  | 15,0  | 0,5  | 11  | 0,3  |
| NLGW0015  | Wadden Rijn-Noord  | 240  | 30  | 15,0  | 0,5  | 11  | 5,4  |
| NLGW0004  | Zand Rijn-Midden  | 1990  | 30  | 15,0  | 0,5  | 11  | 0,8  |
| NLGW0003  | Zand Rijn-Oost  | 140  | 30  | 15,0  | 0,5  | 11  | 0,6  |
| NLGW0010  | Deklaag Rijn-Oost  | 160  | 30  | 15,0  | 0,5  | 11  | 1,6  |
| NLGW0005  | Zand Rijn-West  | 140  | 30  | 15,0  | 0,5  | 11  | 0,1  |
| NLGW0011  | Zout Rijn-West  | n.r.  | 30  | 15,0  | 0,5  | 11  | 9,0  |
| NLGW0012  | Deklaag Rijn-West  | 200  | 30  | 15,0  | 0,5  | 11  | 4,5  |
| NLGW0016  | Duin Rijn-West  | 240  | 30  | 15,0  | 0,5  | 11  | 6,0  |
| NLGW0006  | Zand Maas  | 140  | 30  | 15,0  | 0,5  | 11  | 0,4  |
| NLGW0013  | Zout Maas  | n.r.  | 30  | 19,5  | 0,5  | 11  | 8,2  |
| NLGW0017  | Duin Maas  | 240  | 30  | 15,0  | 0,5  | 11  | 5,4  |
| NLGW0018  | Maas-Slenk-diep  | 140  | 30  | 15,0  | 0,5  | 11  | n.r.  |
| NLGW0019  | Krijt Maas  | 140  | 30  | 15,0  | 0,5  | 11  | 0,2  |
| NLGWSC0001  | Zoet grondwater in duingebieden  | 140  | 30  | 15,0  | 0,5  | 11  | 5,4  |
| NLGWSC0002  | Zoet grondwater in dekzand  | 140  | 30  | 15,0  | 0,5  | 11  | 0,2  |
| NLGWSC0003  | Zoet grondwater in kreekgebieden  | 1000  | 30  | 25,5  | 0,5  | 11  | 1,5  |
| NLGWSC0004  | Zout grondwater in ondiepe zandlagen  | n.r.  | 30  | 21,0  | 0,5  | 11  | 5,4  |
| NLGWSC0005  | Grondwater in diepe zandlagen  | 1500  | 30  | 15,0  | 0,5  | 11  | n.r.  |

n.r. = niet relevant 
![246170](http://wetten.overheid.nl/Illustration/246170)

### Bijlage III 

####bij het Besluit kwaliteitseisen monitoring water 2009

### Tabel  1  

####Milieukwaliteitsnormen met betrekking tot oppervlaktewater gebruikt voor de bereiding van voor menselijke consumptie bestemd water

De volgende milieukwaliteitsnormen zijn richtwaarden die betrekking hebben op oppervlaktewater dat wordt gebruikt voor de bereiding van voor menselijke consumptie bestemd water.  

| Parameter  | Eenheid  | Norm  |
|:---|:---|:---|
| Zuurgraad  | pH  | 7,0 – 9,0  |
| Kleurintensiteit  | mg/l  | 50  |
| Gesuspendeerde stoffen  | mg/l  | 50  |
| Temperatuur  | °C  | 25 (O)  |
| Geleidingsvermogen voor elektriciteit  | mS/m bij 20°C  | 100  |
| Geurverdunningsfactor bij 20°C  | –  | 20  |
| Chloride  | mg/l Cl  | 200  |
| Sulfaat  | mg/l SO<sub>4</sub>   | 100  |
| Fluoride  | mg/l F  | 1  |
| Ammonium  | mg/l N  | 1,2  |
| Organisch gebonden stikstof  | mg/l N  | 2,5  |
| Nitraat  | mg/l NO<sub>3</sub>   | 50  |
| Fosfaat  | mg/l P  | 0,3  |
| Zuurstof opgelost  | mg/l O<sub>2</sub>   | ≥ 5  |
| Chemisch zuurstofverbruik  | mg/l O<sub>2</sub>   | 40  |
| Biochemisch zuurstofverbruik  | mg/l O<sub>2</sub>   | 6  |
| Natrium  | mg/l Na  | 120  |
| IJzer opgelost  | mg/l Fe  | 0,3  |
| Mangaan  | μg/l Mn  | 500  |
| Koper  | μg/l Cu  | 50 (O)  |
| Zink  | μg/l Zn  | 200  |
| Boor  | μg/l B  | 1000  |
| Arseen  | μg/l As  | 20  |
| Cadmium  | μg/l Cd  | 1,5  |
| Chroom (totaal)  | μg/l Cr  | 20  |
| Lood  | μg/l Pb  | 30  |
| Seleen  | μg/l Se  | 10  |
| Kwik  | μg/l Hg  | 0,3  |
| Barium  | μg/l Ba  | 200  |
| Cyanide  | μg/l CN  | 50  |
| Oppervlakte-actieve stoffen die reageren met methyleenblauw  | μg/l  | 200  |
| Met waterdamp vluchtige fenolen  | μg/l C<sub>6</sub>H<sub>5</sub>OH  | 5  |
| Minerale olie  | μg/l  | 200  |
| Polycyclische aromatische koolwaterstoffen  | μg/l  | 1  |
| Humaan toxicologisch relevante gewasbeschermingsmiddelen, biociden, en hun relevante afbraakprodukten (som)  | μg/l  | 0,5  |
| Gewasbeschermingsmiddelen, biociden en hun relevante afbraakprodukten per afzonderlijke stof  | μg/l  | 0,1  |
| Choline-esterase remmers  | μg/l  | 1  |
| Bacteriën van de coligroep (totaal)  | aantal per 100 ml  | 2000  |
| Thermotolerante bacteriën van de coligroep  | aantal per 100 ml  | 2000  |
| Faecale streptococcen  | Aantal per 100 ml  | 1000  |
| Algenbiomassa  | μg/l chlorofyl-a  | 100  |

### Tabel  2  

####Milieukwaliteitsnormen met betrekking tot oppervlaktewater gebruikt voor de bereiding van drinkwater

De volgende milieukwaliteitsnormen zijn streefwaarden die betrekking hebben op oppervlaktewater dat wordt gebruikt voor de bereiding van drinkwater.  

| Parameter  | Eenheid  | Norm  |
|:---|:---|:---|
| Zuurgraad  | pH  | 7,0 – 8,5  |
| Gesuspendeerde stoffen  | mg/l  | 25  |
| Geleidingsvermogen voor electriciteit  | mS/m bij 20°C  | 100  |
| Geurverdunningsfactor bij 20°C  | --- | 3  |
| Chloride  | mg/l Cl  | 150  |
| Sulfaat  | mg/l SO<sub>4</sub>   | 100  |
| Fluoride  | mg/l F  | 0,7  |
| Ammonium  | mg/l N  | 0,2  |
| Organisch gebonden stikstof  | mg/l N  | 1  |
| Nitraat  | mg/l NO<sub>3</sub>   | 25  |
| Zuurstof opgelost  | mg/l O<sub>2</sub>   | > 6  |
| Chemisch zuurstofverbruik  | mg/l O<sub>2</sub>   | 30  |
| Biochemisch zuurstofverbruik  | mg/l O<sub>2</sub>   | 3  |
| Natrium  | mg/l Na  | 90  |
| IJzer opgelost  | mg/l Fe  | 0,1  |
| Mangaan  | μg/l Mn  | 50  |
| Koper  | μg/l Cu  | 20  |
| Zink  | μg/l Zn  | 200  |
| Boor  | μg/l B  | 1000  |
| Arseen  | μg/l As  | 10  |
| Cadmium  | μg/l Cd  | 1  |
| Chroom (totaal)  | μg/l Cr  | 20  |
| Lood  | μg/l Pb  | 30  |
| Seleen  | μg/l Se  | 10  |
| Kwik  | μg/l Hg  | 0,3  |
| Barium  | μg/l Ba  | 100  |
| Cyanide  | μg/l CN  | 50  |
| Oppervlakte-actieve stoffen die reageren met methyleenblau  | μg/l  | 200  |
| Met waterdamp vluchtige fenolen  | μg/l C<sub>6</sub>H<sub>5</sub>OH  | 5  |
| Minerale olie  | μg/l  | 50  |
| Polycyclische aromatische koolwaterstoffen  | μg/l  | 0,2  |
| Humaan toxicologisch relevante gewasbeschermingsmiddelen, biociden, en hun relevante afbraakprodukten (som)  | μg/l  | 0,5  |
| Gewasbeschermingsmiddelen, biociden en hun relevante afbraakprodukten per afzonderlijke stof  | μg/l  | 0,1  |
| Choline-esterase remmers  | μg/l  | 1,0  |
| Bacteriën van de coligroep (totaal)  | aantal per 100 ml  | 50  |
| Thermotolerante bacteriën van de coligroep  | aantal per 100 ml  | 20  |
| Faecale streptococce  | aantal per 100 ml  | 20  |
| Algenbiomassa  | μg/l chlorofyl-a  | 100  |

