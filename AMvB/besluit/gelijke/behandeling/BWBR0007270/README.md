<meta http-equiv='Content-Type' content='text/html; charset=utf-8' />

##Besluit van 18 augustus 1994, houdende nadere omschrijving van gevallen waarin het geslacht bepalend is, van gevallen waarin het de bescherming van de vrouw betreft, van gevallen waarin uiterlijke kenmerken die samenhangen met het ras van een persoon bepalend zijn en van gevallen waarin de nationaliteit bepalend is

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Binnenlandse Zaken van 29 april 1994, nr. CW94/409, stafafdeling Constitutionele Zaken en Wetgeving, gedaan mede namens Onze Minister van Justitie, de Staatssecretaris van Sociale Zaken en Werkgelegenheid, Onze Minister van Onderwijs en Wetenschappen en Onze Minister van Welzijn, Volksgezondheid en Cultuur;

Gelet op [artikel 2, zesde lid, van de Algemene wet gelijke behandeling](../../../../../wet/algemene/wet/gelijke/behandeling/BWBR0006502/README.md);

Gezien het advies van de Emancipatieraad (advies van 14 oktober 1993, nr. IV/06/93) en het advies van de Commissie gelijke behandeling van mannen en vrouwen bij de arbeid (advies van 5 oktober 1993, nr. 93/CMS/1621);

De Raad van State gehoord (advies van 12 juli 1994, No. W04.94.0238);

Gezien het nader rapport van Onze Minister van Binnenlandse Zaken van 9 augustus 1994, nr. CW94/851, stafafdeling Constitutionele Zaken en Wetgeving, uitgebracht mede namens Onze Minister van Justitie, de Staatssecretaris van Sociale Zaken en Werkgelegenheid, Onze Minister van Onderwijs en Wetenschappen en Onze Minister van Welzijn, Volksgezondheid en Cultuur;
Hebben goedgevonden en verstaan:    

### Artikel  1  

Als gevallen waarin het geslacht bepalend is, bedoeld in [artikel 2, tweede lid, onderdeel a, van de Algemene wet gelijke behandeling](../../../../../wet/algemene/wet/gelijke/behandeling/BWBR0006502/README.md), alsmede waarin het de bescherming van de vrouw betreft, bedoeld in [artikel 2, tweede lid, onderdeel b, van die wet](../../../../../wet/algemene/wet/gelijke/behandeling/BWBR0006502/README.md), worden aangemerkt die gevallen die behoren tot één of meer van de volgende categorieën: 

a. de toegang tot de beroepsactiviteiten en de hiervoor noodzakelijke opleidingen, bedoeld in [artikel 1 van het Besluit beroepsactiviteiten waarvoor het geslacht bepalend kan zijn](../../../../../AMvB/besluit/beroepsactiviteiten/waarvoor/het/geslacht/bepalend/kan/zijn/BWBR0004551/README.md);  

b. de bescherming van de gezondheid alsmede de geneeskundige behandeling of verzorging, waaronder begrepen geneeskundig onderzoek, in verband met zwangerschap, moederschap, de voortplantingsfunctie van de mens of anderszins de lichamelijke verschillen tussen mannen en vrouwen betreffende, voor zover voor een doelmatige bescherming dan wel behandeling of verzorging onderscheid op grond van geslacht nodig is;  

c. de bescherming van de zedelijkheid van personen jonger dan zestien jaar;  

d. het gebruik van sanitaire voorzieningen, baden, sauna's of slaap- of kleedruimten die zijn bestemd voor gebruik door twee of meer personen, voor zover voor mannen en vrouwen gelijkwaardige voorzieningen aanwezig zijn;  

e. de bescherming tegen of bestrijding van seksueel geweld of seksuele intimidatie of de hulpverlening aan slachtoffers van seksueel geweld of seksuele intimidatie, voor zover voor een doelmatige bescherming, bestrijding of hulpverlening onderscheid op grond van geslacht nodig is;  

f. de deelname aan schoonheidswedstrijden voor zover het geslacht van belang is in verband met het doel van de wedstrijd;  

g. de deelname aan activiteiten op het terrein van spel of sport, voor zover een relevant verschil bestaat tussen de gemiddelde prestaties van mannen en vrouwen, dan wel voor zover het de toelating tot voor mannen en vrouwen gescheiden activiteiten in internationaal verband betreft en in internationaal verband afspraken zijn gemaakt of regels gelden die meebrengen dat eisen worden gesteld aan het geslacht van de deelnemers;  

h. de verzekering van een risico dat afhankelijk is van het leven van een persoon tegen een van het geslacht van die persoon afhankelijke premie, voor zover het verschil in levensverwachting tussen mannen en vrouwen het verschil in premie redelijkerwijs meebrengt;  

i. het verlenen van diensten die uitsluitend kunnen worden verleend aan mannen dan wel vrouwen.    

### Artikel  2  

Als gevallen waarin uiterlijke kenmerken die samenhangen met het ras van een persoon bepalend zijn, bedoeld in [artikel 2, vierde lid, van de Algemene wet gelijke behandeling](../../../../../wet/algemene/wet/gelijke/behandeling/BWBR0006502/README.md) worden aangemerkt, die gevallen die behoren tot één of meer van de volgende categorieën: 

a. de uitoefening van het beroep of de activiteit van acteur, danser of kunstenaar, voor zover het beroep of de activiteit betrekking heeft op het vertolken van een bepaalde rol;  

b. de uitoefening van het beroep of de activiteit van mannequin die bepaalde kledingstukken moet tonen door deze te dragen, van model voor beeldend kunstenaars, fotografen, cineasten, kappers, grimeurs en schoonheidsspecialisten, voor zover in redelijkheid eisen kunnen worden gesteld aan uiterlijke kenmerken.    

### Artikel  3  

Als gevallen waarin de nationaliteit bepalend is, bedoeld in [artikel 2, vijfde lid, onderdeel *b*, van de Algemene wet gelijke behandeling](../../../../../wet/algemene/wet/gelijke/behandeling/BWBR0006502/README.md), worden aangemerkt de gevallen waarin het op grond van een regeling of praktijk van een organisatie op het gebied van sport of spel aan Nederlanders is voorbehouden om deel te nemen aan wedstrijden ter vertegenwoordiging van het land.  

### Artikel  4  

Dit besluit treedt in werking met ingang van de dag waarop de [Algemene wet gelijke behandeling](../../../../../wet/algemene/wet/gelijke/behandeling/BWBR0006502/README.md) in werking treedt.  

### Artikel  5  

Dit besluit wordt aangehaald als: Besluit gelijke behandeling.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.   

's-Gravenhage 
18 augustus 1994  
Beatrix  

De Minister van Binnenlandse Zaken, 
D. IJ. W. de Graaff-Nauta   

De Minister van Justitie, 
A. Kosto   

De Staatssecretaris van Sociale Zaken en Werkgelegenheid, 
R. L. O. Linschoten   

De Minister van Onderwijs, Cultuur en Wetenschappen, 
J. M. M. Ritzen   

De Minister van Volksgezondheid, Welzijn en Sport, 
E. Borst-Eilers   

de dertigste augustus 1994 

De Minister van Justitie, 
W. Sorgdrager    
