<meta http-equiv='Content-Type' content='text/html; charset=utf-8' />

##Besluit van 11 december 2014, houdende regels met betrekking tot de werkzaamheden die het Uitvoeringsinstituut Werknemersverzekeringen uitvoert om te beoordelen of een persoon uitsluitend in een beschutte omgeving mogelijkheden tot arbeidsparticipatie heeft (Besluit advisering beschut werk)

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Op de voordracht van de Staatssecretaris van Sociale Zaken en Werkgelegenheid van 17 oktober 2014, nr. 2014-0000152506;

Gelet op artikel 10b, tweede lid, van de Participatiewet;

De Afdeling advisering van de Raad van State gehoord (advies van 28 november 2014, no. W12.14.0379/III);

Gezien het nader rapport van de Staatssecretaris van Sociale Zaken en Werkgelegenheid van 10 december 2014, nr. 2014-0000183657;
Hebben goedgevonden en verstaan:   

### Artikel  1  

####Begripsbepalingen

Treedt in werking per 01-01-2015 

In dit besluit wordt verstaan onder: 

–  *college:* het college van burgemeester en wethouders, bedoeld in artikel 40, eerste lid, van de Participatiewet;  

–  *persoon:* inwoner, bedoeld in artikel 10b, tweede lid, van de Participatiewet;  

–  *Uitvoeringsinstituut werknemersverzekeringen:* Het Uitvoeringsinstituut werknemersverzekeringen, genoemd in hoofdstuk 5 van de Wet structuur uitvoeringsorganisatie werk en inkomen.   

### Artikel  2  

####advies

Treedt in werking per 01-01-2015 

1.  Het Uitvoeringsinstituut werknemersverzekeringen verricht op verzoek van het college de werkzaamheden, bedoeld in artikel 10b, tweede lid, van de Participatiewet, en adviseert het college hierover.   
2.  Het Uitvoeringsinstituut werknemersverzekeringen brengt het advies uit, uiterlijk acht weken nadat het een verzoek van het college hiertoe heeft ontvangen.   
3.  Het college vergoedt aan het Uitvoeringsinstituut werknemersverzekeringen de kosten voor het verrichten van de werkzaamheden, bedoeld in het eerste lid.  

### Artikel  3  

####Beoordeling

Treedt in werking per 01-01-2015 

1.  In het kader van de werkzaamheden, bedoeld in artikel 2, eerste lid, verricht het Uitvoeringsinstituut werknemersverzekeringen onderzoek naar de vraag of de persoon met arbeidsvermogen bij het verrichten van werkzaamheden is aangewezen op: 

a. een of meer technische of organisatorische aanpassingen die niet binnen redelijke grenzen door een werkgever kunnen worden gerealiseerd;  

b. permanent toezicht of intensieve begeleiding die niet binnen redelijke grenzen door een werkgever kan worden aangeboden.     
2.  Uitsluitend indien uit het onderzoek blijkt dat ten minste een van de vragen, genoemd in het eerste lid, onderdelen a of b, bevestigend wordt beantwoord, adviseert het Uitvoeringsinstituut werknemersverzekeringen aan het college om vast te stellen dat de persoon uitsluitend in een beschutte omgeving onder aangepaste omstandigheden mogelijkheden tot arbeidsparticipatie heeft.  

### Artikel  4  

####Citeertitel

Treedt in werking per 01-01-2015 

Dit besluit wordt aangehaald als: Besluit advisering beschut werk. 

### Artikel  5  

####Inwerkingtreding

Treedt in werking per 01-01-2015 

Dit besluit treedt in werking met ingang van 1 januari 2015 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Wassenaar 
11 december 2014  
Willem-Alexander  

De Staatssecretaris van Sociale Zaken en Werkgelegenheid,  
J. Klijnsma   

de *achttiende* december 2014 

De Minister van Veiligheid en Justitie,  
I.W. Opstelten    
