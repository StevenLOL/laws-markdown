<meta http-equiv='Content-Type' content='text/html; charset=utf-8' />

##Besluit van 25 januari 1996, houdende regelen ter zake van het scheiden van dieren van het ouderdier 

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz. 

Op de voordracht van Onze Minister van Landbouw, Natuurbeheer en Visserij van 12 juni 1995, No. J. 958480, Directie Juridische Zaken; 

Gelet op de artikelen 35 en 39 van de Gezondheids- en welzijnswet voor dieren; 

Gezien het advies van de Raad voor dierenaangelegenheden (29 juni 1994, RDA/94218/HJ), het Landbouwschap (19 mei 1994, B042444.W01), de Stichting Nationaal Onderzoek Dierentuinen (21 juni 1994), de Stichting voor Gezelschapsdieren (22 juni 1994, 9406.21/RW), de Nederlandse Vereniging voor Proefdierkunde (24 juni 1994, fvdb9405), het Produktschap Vee en Vlees te zamen met het Produktschap Pluimvee en Eieren (28 juni 1994, mha nr. 23601), de Nederlandse Vereniging tot Bescherming van Dieren (28 juni 1994, U94.01064/YK), Rechten voor al wat leeft (25 juni 1994) en het TNO (21 juli 1994, WK/mv/94.138); 

De Raad van State gehoord (advies van 19 juli 1995, No. W11.95.0301); 

Gezien het nader rapport van Onze Minister van Landbouw, Natuurbeheer en Visserij van 18 januari 1995, No. J. 9517242, Directie Juridische Zaken; 
Hebben goedgevonden en verstaan:    

### Artikel  1  

Als soorten van dieren als bedoeld in artikel 39 van de Gezondheids- en welzijnswet voor dieren worden aangewezen: honden, katten, konijnen alsmede apen behorend tot de soort van de Chimpansee, de Rhesus-aap, de Beermakaak, de Java-aap, de Marmoset, de Doeroecoeli en de Doodshoofdaap.  

### Artikel  2  

Het van het ouderdier scheiden van een dier behorende tot een in artikel 1 bedoelde soort geschiedt niet voordat het dier de in artikel 3 voor die soort vastgestelde leeftijd heeft bereikt, tenzij dit noodzakelijk is met het oog op de gezondheid en het welzijn van het dier of het ouderdier.  

### Artikel  3  

1.  De leeftijd, bedoeld in artikel 2, is voor:  

a. honden: 7 weken;   

b. katten: 7 weken;   

c. konijnen: 4 weken;   

d. Chimpansees: 4 jaar;   

e. Rhesus-apen: 2 jaar;   

f. Beermakaken: 2 jaar;   

g. Java-apen: 2 jaar;   

h. Marmosets: 1 jaar;   

i. Doeroecoeli's: 1,5 jaar;   

j. Doodshoofdapen: 9 maanden.      
2.   Indien de in het eerste lid, onderdelen *d* tot en met *j*, bedoelde dieren onmiddellijk na het scheiden worden ondergebracht in groepen met soortgenoten, is de leeftijd voor:  

a. Chimpansees: 3 jaar;   

b. Rhesus-apen: 1 jaar;   

c. Beermakaken: 1 jaar;   

d. Java-apen: 1 jaar;   

e. Marmosets: 6 maanden;   

f. Doeroecoeli's: 1 jaar;   

g. Doodshoofdapen: 7 maanden.      
3.   Indien de in het tweede lid bedoelde dieren op de in het tweede lid genoemde leeftijd of op de tussen de in het eerste lid en het tweede lid genoemde leeftijd worden gescheiden, worden zij ten minste tot de in het eerste lid genoemde leeftijd in groepen met soortgenoten gehouden.   

### Artikel  4  

Dit besluit treedt in werking op een bij koninklijk besluit te bepalen tijdstip. Laatstbedoeld besluit wordt niet genomen voordat vier weken zijn verstreken nadat het onderhavige besluit is voorgelegd aan beide kamers der Staten-Generaal, en evenmin indien binnen die termijn door of namens een der kamers of door ten minste een vijfde van het grondwettelijk aantal leden van een der kamers de wens te kennen wordt gegeven dat de inwerkingtreding van dit besluit bij wet wordt geregeld.  

### Artikel  5  

Dit besluit wordt aangehaald als: Besluit scheiden van dieren.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.   

's-Gravenhage  
25 januari 1996   
Beatrix   

De Minister van Landbouw, Natuurbeheer en Visserij,  
J. J. van Aartsen    

de negenentwintigste februari 1996  

De Minister van Justitie,  
W. Sorgdrager     
