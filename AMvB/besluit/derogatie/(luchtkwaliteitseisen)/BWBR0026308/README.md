<meta http-equiv='Content-Type' content='text/html; charset=utf-8' />

##Besluit van 19 augustus 2009, houdende bepalingen met betrekking tot de aanwijzing van zones en agglomeraties als bedoeld in de voorschriften 2.1a en 4.2 van bijlage 2 van de Wet milieubeheer en van de tijdstippen tot welke de in die voorschriften opgenomen tijdelijk verhoogde grenswaarden van kracht zijn in die zones en agglomeraties (Besluit derogatie (luchtkwaliteitseisen))

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volkshuisvesting, Ruimtelijke Ordening en Milieubeheer van 27 juni 2009, BJZ2009041413, Directie Bestuurlijke en Juridische Zaken;

Gelet op de voorschriften 2.1a en 4.2 van [bijlage 2 van de Wet milieubeheer](../../../../../wet/wet/milieubeheer/BWBR0003245/README.md);

Gelet op de beschikking van de Commissie van de Europese gemeenschappen van 7 april 2009 (C(2009)2560);

De Raad van State gehoord (advies van 8 juli 2009, no. W08.09.0222/IV);

Gezien het nader rapport van Onze Minister van Volkshuisvesting, Ruimtelijke Ordening en Milieubeheer van 13 augustus 2009, BJZ2009046842, Directie Bestuurlijke en Juridische Zaken;
Hebben goedgevonden en verstaan:    

### Artikel  1  

In dit besluit wordt verstaan onder: 

*wet:* [Wet milieubeheer](../../../../../wet/wet/milieubeheer/BWBR0003245/README.md).   

### Artikel  2  

Als de zones en agglomeraties, bedoeld in voorschrift 2.1a, onder b, van [bijlage 2 van de wet](../../../../../wet/wet/milieubeheer/BWBR0003245/README.md), worden aangewezen de krachtens [artikel 5.22, eerste lid, van de wet](../../../../../wet/wet/milieubeheer/BWBR0003245/README.md), aangewezen zones en agglomeraties. 

### Artikel  3  

1.  Voor de in artikel 2 aangewezen zones en agglomeraties is het tijdstip, bedoeld in voorschrift 2.1a van [bijlage 2 van de wet](../../../../../wet/wet/milieubeheer/BWBR0003245/README.md): 1 januari 2015.   
2.  In afwijking van het eerste lid is het daar bedoelde tijdstip voor de agglomeratie Heerlen/Kerkrade: 1 januari 2013.  

### Artikel  4  

1.  Als de zones en agglomeraties, bedoeld in voorschrift 4.2, onder a, van [bijlage 2 van de wet](../../../../../wet/wet/milieubeheer/BWBR0003245/README.md), worden aangewezen de krachtens [artikel 5.22, eerste lid, van de wet](../../../../../wet/wet/milieubeheer/BWBR0003245/README.md), aangewezen zone midden en de agglomeraties Amsterdam/Haarlem, Rotterdam/Dordrecht en Utrecht.   
2.  Als de zones en agglomeraties, bedoeld in voorschrift 4.2, onder b, van [bijlage 2 van de wet](../../../../../wet/wet/milieubeheer/BWBR0003245/README.md), worden aangewezen de krachtens [artikel 5.22, eerste lid, van de wet](../../../../../wet/wet/milieubeheer/BWBR0003245/README.md), aangewezen zones en agglomeraties.  

### Artikel  5  

Voor de in artikel 4, eerste en tweede lid, aangewezen zones en agglomeraties is het tijdstip, bedoeld in voorschrift 4.2, aanhef en onder a en b, van [bijlage 2 van de wet](../../../../../wet/wet/milieubeheer/BWBR0003245/README.md): 11 juni 2011. 

### Artikel  6  

Dit besluit treedt in werking met ingang van de dag na de datum van uitgifte van het Staatsblad waarin het wordt geplaatst, en werkt terug tot en met 1 augustus 2009. 

### Artikel  7  

Dit besluit wordt aangehaald als: Besluit derogatie (luchtkwaliteitseisen). 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
19 augustus 2009  
Beatrix  

De Minister van Volkshuisvesting, Ruimtelijke Ordening en Milieubeheer , 
J. M. Cramer   

de *eerste* september 2009 

De Minister van Justitie , 
E. M. H. Hirsch Ballin    
