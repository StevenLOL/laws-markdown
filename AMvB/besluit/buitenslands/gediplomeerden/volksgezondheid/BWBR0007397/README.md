<meta http-equiv='Content-Type' content='text/html; charset=utf-8' />

##Besluit van 12 mei 1995, houdende uitvoering van de artikelen 41, vijfde lid, 42, tweede lid, en 45, derde lid, van de Wet op de beroepen in de individuele gezondheidszorg

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volksgezondheid, Welzijn en Sport van 24 november 1994, PAO/BOG 9414146;

Gelet op de [artikelen 41](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), vijfde lid, [42](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), tweede lid, en [45, derde lid, van de Wet op de beroepen in de individuele gezondheidszorg](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md);

De Raad van State gehoord (advies van 1 maart 1995, no. W13.94.0726);

Gezien het nader rapport van Onze Minister van Volksgezondheid, Welzijn en Sport van 2 mei 1995, DGVgz/PAO/BOG-953685;
Hebben goedgevonden en verstaan:    

### Artikel  1  

In dit besluit wordt verstaan onder: 

a. wet: de [Wet op de beroepen in de individuele gezondheidszorg](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md);  

b. Onze Minister: Onze Minister van Volksgezondheid, Welzijn en Sport;  

c. commissie: de Commissie buitenslands gediplomeerden volksgezondheid;  

d. EER-overeenkomst: de overeenkomst van Oporto van 2 mei 1992 betreffende de Europese Economische Ruimte (*Trb.* 1992, 132);  

e. EER-gebied: het grondgebied van de staten die partij zijn bij de EER-overeenkomst.    

### Artikel  2  

1.  De commissie bestaat uit een voorzitter, tevens lid, alsmede uit minimaal twee en maximaal vier leden-deskundigen per in [artikel 3 van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) genoemd, onderscheidenlijk krachtens [artikel 34 van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) aangewezen, beroep. De leden-deskundigen zijn deskundig ter zake van de opleiding tot het desbetreffende beroep of ter zake van de uitoefening van dat beroep.   
2.  Onze Minister benoemt en ontslaat de voorzitter en de andere leden van de commissie.   
3.  De leden worden voor vier jaar benoemd. Zij zijn herbenoembaar. De zittingsduur van een tussentijds benoemd lid eindigt op het tijdstip waarop de zittingsduur van degene in wiens plaats hij is benoemd, eindigt.   
4.  De leden, bedoeld in het eerste lid, tweede volzin, worden niet benoemd dan nadat Onze Minister de organisatie die naar zijn oordeel voldoende representatief is voor de instellingen die opleiden tot het desbetreffende beroep onderscheidenlijk voor de beoefenaren van dat beroep, heeft uitgenodigd binnen een door hem aan te geven termijn een voordracht tot benoeming te doen en deze termijn is verstreken.   
5.  Onze Minister benoemt voor de voorzitter en voor elk van de andere leden een plaatsvervanger. Zij worden door Onze Minister ontslagen. Het derde en vierde lid zijn ten aanzien van de plaatsvervangende leden van overeenkomstige toepassing.   
6.  Onze Minister kan een of meer ambtenaren aanwijzen als adviserend lid van de commissie.   
7.  Onze Minister voorziet in het secretariaat van de commissie.   

### Artikel  3  

1.  De commissie heeft tot taak Onze Minister met betrekking tot een in het buitenland genoten opleiding tot een in [artikel 3 van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) genoemd beroep of een krachtens [artikel 34 van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) aangewezen beroep van advies te dienen over de vraag: 

a. welke buiten het EER-gebied behaalde getuigschriften in aanmerking komen voor aanwijzing krachtens [artikel 41, eerste lid, onder a](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), dan wel [45, eerste lid, onder a, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md);  

b. of aan een buitenslands gediplomeerde op aanvraag een verklaring als bedoeld in [artikel 41, eerste lid, onder b, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) behoort te worden afgegeven;  

c. of aan een buitenslands gediplomeerde op aanvraag een verklaring als bedoeld in [artikel 45, eerste lid, onder b, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) behoort te worden afgegeven;  

d. of aan de onder b bedoelde verklaring beperkingen als bedoeld in [artikel 41, derde lid, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) moeten worden verbonden;  

e. of sprake is van een bijzonder geval als bedoeld in [artikel 41, vierde lid, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md).     
2.  De commissie heeft voorts tot taak Onze Minister van advies te dienen over de vraag of werkervaring als bedoeld in [artikel 8, tweede lid, onderdeel c, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), welke is opgedaan buiten het EER-gebied en buiten Zwitserland, kan meetellen bij het vaststellen van het aantal uren waarbinnen de werkzaamheden zijn verricht op het terrein van het desbetreffende beroep binnen de individuele gezondheidszorg.   
3.  Op verzoek van Onze Minister adviseert de commissie Onze Minister over de vraag of de werkervaring die een fysiotherapeut heeft opgedaan buiten Nederland, doch binnen het EER-gebied of in Zwitserland, kan meetellen bij het vaststellen van het aantal uren waarbinnen de werkzaamheden zijn verricht op het terrein van de fysiotherapie.   

### Artikel  3a  

1.  De commissie kan bepalen dat de buitenslands gediplomeerde die beschikt over een getuigschrift dat is afgegeven door de autoriteiten van een staat die is gelegen buiten het EER-gebied, een kennis- en vaardighedentoets dient af te leggen ten behoeve van het advies, bedoeld in artikel 3.   
2.  Onze Minister stelt per beroepsgroep een tarief vast voor de kennis- en vaardighedentoets.   
3.  De in het eerste lid bedoelde buitenslands gediplomeerde voldoet voor het afleggen van de kennis- en vaardighedentoets het in het tweede lid genoemde tarief.   

### Artikel  4  

De commissie heeft voorts tot taak Onze Minister met betrekking tot de toepassing van [artikel 41, eerste lid, onder c](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), dan wel [artikel 45, eerste lid, onder c, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) van advies te dienen over de vraag of voor de beoordeling van de aanvraag tot erkenning van beroepskwalificaties, bedoeld in de [Algemene wet erkenning EG-beroepskwalificaties](../../../../../../wet/algemene/wet/erkenning/eg-beroepskwalificaties/BWBR0023066/README.md), een proeve van bekwaamheid dan wel een aanpassingsstage als bedoeld in de [Algemene wet erkenning EG-beroepskwalificaties](../../../../../../wet/algemene/wet/erkenning/eg-beroepskwalificaties/BWBR0023066/README.md) vereist is. Indien dat het geval is, adviseert de commissie Onze Minister over de inhoud van de af te leggen proeve van bekwaamheid dan wel over de inhoud en de duur van de aanpassingsstage.  

### Artikel  5  

Een advies van de commissie bevat de gronden waarop het berust.  

### Artikel  6  

1.  De commissie regelt haar werkwijze met inachtneming van dit besluit.   
2.  De commissie kan externe deskundigen raadplegen.   
3.  De commissie beraadslaagt en brengt advies uit in de overeenkomstig artikel 2, eerste lid, voor het desbetreffende beroep bedoelde samenstelling.   

### Artikel  7  

1.  Bij een aanvrage om een verklaring als bedoeld in [artikel 41, eerste lid, onder b, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), of een verklaring als bedoeld in [artikel 45, eerste lid, onder b, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) worden de volgende bescheiden overgelegd: 

a. het desbetreffende door Onze Minister beschikbaar te stellen aanvraagformulier, dat door de aanvrager is ingevuld;  

b. een fotokopie van het deel van het paspoort dat de persoonsgegevens bevat;  

c. het getuigschrift inzake het betreffende beroep dat door het in het land van herkomst daartoe bij of krachtens de wet bevoegd verklaarde gezag aan de aanvrager is afgegeven;  

d. het programma van de opleiding tot het betreffende beroep, onderverdeeld in theorie- en praktijkvakken, met opgave van de duur van het onderwijs in die vakken, afkomstig van de instelling waarbij de aanvrager het getuigschrift heeft behaald;  

e. cijferlijsten en beoordelingen van studieresultaten, praktijkperioden of -stages, en dergelijke, van de aanvrager;  

f. indien in het land van herkomst een door een overheidsorgaan of een organisatie van beoefenaren van het desbetreffende beroep ingesteld register in stand wordt gehouden: een bewijs van inschrijving van de aanvrager in dat register, niet ouder dan zes maanden;  

g. een document waaruit blijkt dat ten aanzien van de aanvrager geen beslissing als bedoeld in [artikel 42, eerste lid](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), dan wel in [artikel 45, tweede lid, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) van kracht is;  

h. bewijsstukken van eventuele beroepservaring.     
2.  De bescheiden, bedoeld onder *c* tot en met *g*, zijn gesteld, dan wel door een beëdigd vertaler vertaald, in het Nederlands, Engels, Frans of Duits. De fotokopieën zijn gewaarmerkt.   

### Artikel  8  

1.  Onverminderd [artikel 2 van het Registratiebesluit BIG](../../../../../../AMvB/registratiebesluit/big/BWBR0007648/README.md), verstrekt degene die in het bezit is van een door Onze Minister aangewezen getuigschrift als bedoeld in [artikel 41, eerste lid, onder a, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), bij zijn aanvrage om inschrijving in het desbetreffende register de bescheiden, bedoeld in artikel 7, eerste lid, onder b en g.   
2.  Onverminderd [artikel 2 van het Registratiebesluit BIG](../../../../../../AMvB/registratiebesluit/big/BWBR0007648/README.md), verstrekt degene die in het bezit is van een verklaring als bedoeld in [artikel 41, eerste lid, onder c, van de wet](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md), bij zijn aanvrage om inschrijving in het desbetreffende register het document, bedoeld in artikel 7, eerste lid, onder g.   

### Artikel  9  

Het Besluit commissies buitenlandse apothekers en apothekersassistenten en het Besluit buitenslands gediplomeerde verpleegkundigen worden ingetrokken.  

### Artikel  10  

Dit besluit treedt in werking op een bij koninklijk besluit te bepalen tijdstip.  

### Artikel  11  

Dit besluit wordt aangehaald als: Besluit buitenslands gediplomeerden volksgezondheid.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.   

's-Gravenhage 
12 mei 1995  
Beatrix  

De Minister van Volksgezondheid, Welzijn en Sport, 
E. Borst-Eilers   

de achtste februari 1996 

De Minister van Justitie, 
W. Sorgdrager    
