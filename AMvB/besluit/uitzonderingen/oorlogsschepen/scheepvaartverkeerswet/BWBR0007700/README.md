<meta http-equiv='Content-Type' content='text/html; charset=utf-8' />

##Besluit van 7 december 1995, houdende bepalingen betreffende de toepasselijkheid van bij of krachtens de Scheepvaartverkeerswet gegeven regels op oorlogsschepen

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Verkeer en Waterstaat van 17 juli 1995, nr. S/J 13.297/95, Directoraat-Generaal Scheepvaart en Maritieme Zaken, Stafafdeling Wetgeving en Juridische Zaken, gedaan mede namens Onze Minister van Defensie;

Gelet op de [artikelen 10](../../../../../../wet/scheepvaartverkeerswet/BWBR0004364/README.md), tweede lid, en [36, eerste lid, van de Scheepvaartverkeerswet](../../../../../../wet/scheepvaartverkeerswet/BWBR0004364/README.md);

De Raad van State gehoord (advies van 12 september 1995, nr. W09.95.0377);

Gezien het nader rapport van Onze Minister van Verkeer en Waterstaat van 30 november 1995, nr. J 15.365/95, Directoraat-Generaal Scheepvaart en Maritieme Zaken, Stafafdeling Wetgeving en Juridische Zaken, uitgebracht mede namens Onze Minister van Defensie;
Hebben goedgevonden en verstaan:    

### Artikel  1  

De commandant van een Nederlands of bondgenootschappelijk oorlogsschip, dat zich bevindt op de in de bijlage van de [Scheepvaartverkeerswet](../../../../../../wet/scheepvaartverkeerswet/BWBR0004364/README.md) genoemde scheepvaartwegen, is vrijgesteld van de loodsplicht, bedoeld in [artikel 10, eerste lid, van de Scheepvaartverkeerswet](../../../../../../wet/scheepvaartverkeerswet/BWBR0004364/README.md).  

### Artikel  2  

De commandant van een ander dan Nederlands oorlogsschip is, indien dit met de vlaggestaat van het desbetreffende schip is overeengekomen, vrijgesteld van de verplichting tot betaling van loodsgeld als bedoeld in de [Scheepvaartverkeerswet](../../../../../../wet/scheepvaartverkeerswet/BWBR0004364/README.md), indien deze verplicht of onverplicht gebruik maakt van de diensten van een loods.  

### Artikel  3  

De commandant van een Nederlands oorlogsschip, of van een ander dan Nederlands oorlogsschip indien dit met de vlaggestaat van het desbetreffende schip is overeengekomen, is vrijgesteld van de verplichting tot betaling van het verkeersbegeleidingstarief, bedoeld in de [Scheepvaartverkeerswet](../../../../../../wet/scheepvaartverkeerswet/BWBR0004364/README.md).  

### Artikel  4  

De commandant van een Nederlands of bondgenootschappelijk oorlogsschip is, voor zover er gegevens via de ether moeten worden verzonden, in afwijking van het bepaalde bij of krachtens de [artikelen 4](../../../../../../wet/scheepvaartverkeerswet/BWBR0004364/README.md), derde lid, [12](../../../../../../wet/scheepvaartverkeerswet/BWBR0004364/README.md), tweede lid, onderdeel *c*, en [17, van de Scheepvaartverkeerswet](../../../../../../wet/scheepvaartverkeerswet/BWBR0004364/README.md), slechts gehouden gegevens betreffende lengte, breedte, hoogte, diepgang, tonnage, navigatie en de bestuurbaarheid te verstrekken, wanneer dat oorlogsschip zich bevindt in de territoriale zee of op de overige in Nederland gelegen scheepvaartwegen.  

### Artikel  5  

1.  De commandant van een Nederlands of bondgenootschappelijk oorlogsschip mag, voor zover zulks noodzakelijk is ter uitvoering van de militaire operationele taak of burgerlijke taken, op de navolgende scheepvaartwegen afwijken van de krachtens [artikel 4 van de Scheepvaartverkeerswet](../../../../../../wet/scheepvaartverkeerswet/BWBR0004364/README.md) gestelde bepalingen met betrekking tot het varen en het ligplaats nemen, het tonen van optische tekens, en het aanbrengen van kentekens: 

a. het Nederlandse deel van het kanaal van Gent naar Terneuzen;  

b. het Noordzeekanaal en de zijkanalen daarvan met inbegrip van de Voorzaan noordwaarts tot aan de Zaansluizen en het IJ, alsmede de havens aan deze vaarwegen;  

c. de Maasmond, de Nieuwe Waterweg, de Nieuwe Maas, het Beerkanaal en het Calandkanaal, alsmede de havens aan deze vaarwegen;  

d. de Noord, de Oude Maas, de Dordtsche Kil, daarop aansluitend de vaarweg naar het Industrie- en Havenschap Moerdijk, alsmede de havens aan deze vaarwegen en de haven van dat Industrie en Havenschap;  

e. de vaarweg tussen de zee en de haven van Den Helder, alsmede deze haven;  

f. de vaarwegen tussen de zee en de havens aan de Waddenzee, alsmede deze havens, niet zijnde voorhavens van sluizen;  

g. de havens van Termunten, van Delfzijl, van Hefshuizen (Eemshaven) en van Scheveningen;  

h. de havens en voorhavens die met de Westerschelde in open verbinding staan.     
2.  Bij een afwijking van de in het eerste lid bedoelde bepalingen dient rekening te worden gehouden met de in [artikel 3, eerste lid, van de Scheepvaartverkeerswet](../../../../../../wet/scheepvaartverkeerswet/BWBR0004364/README.md) bedoelde belangen.   

### Artikel  6  

In afwijking van het bepaalde in [artikel 4.06, eerste lid, onderdeel b, van het Binnenvaartpolitiereglement](../../../../../../KB/binnenvaartpolitiereglement/BWBR0003628/README.md), en [artikel 19, zesde lid, onderdeel *c*, van het Scheepvaartreglement voor het Kanaal van Gent naar Terneuzen](../../../../../../AMvB/scheepvaartreglement/voor/het/kanaal/van/gent/naar/terneuzen/BWBR0005315/README.md), mag een Nederlands of bondgenootschappelijk oorlogsschip op de vaarwegen bedoeld in artikel 2, van het Vaststellingsbesluit Binnenvaartpolitiereglement, en op de wateren genoemd in [artikel 1, eerste lid, van het Scheepvaartreglement voor het Kanaal van Gent naar Terneuzen](../../../../../../AMvB/scheepvaartreglement/voor/het/kanaal/van/gent/naar/terneuzen/BWBR0005315/README.md), gebruik maken van de radar ook al bevindt zich aan boord geen persoon die houder is van een diploma als bedoeld in [artikel 4.06, eerste lid, onderdeel b, van het Binnenvaartpolitiereglement](../../../../../../KB/binnenvaartpolitiereglement/BWBR0003628/README.md), en [artikel 19, zesde lid, onderdeel *c*, van het Scheepvaartreglement voor het Kanaal van Gent naar Terneuzen](../../../../../../AMvB/scheepvaartreglement/voor/het/kanaal/van/gent/naar/terneuzen/BWBR0005315/README.md).  

### Artikel  7  

Bevat wijzigingen in andere regelgeving.   

### Artikel  8  

Bevat wijzigingen in andere regelgeving.   

### Artikel  9  

Bevat wijzigingen in andere regelgeving.   

### Artikel  10  

Dit besluit treedt in werking met ingang van de dag na de datum van uitgifte van het *Staatsblad* waarin het wordt geplaatst.  

### Artikel  11  

Dit besluit wordt aangehaald als: Besluit uitzonderingen oorlogsschepen Scheepvaartverkeerswet.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.   

's-Gravenhage 
7 december 1995  
Beatrix  

De Minister van Verkeer en Waterstaat, 
A. Jorritsma-Lebbink   

De Minister van Defensie, 
J. J. C. Voorhoeve   

de elfde januari 1996 

De Minister van Justitie, 
W. Sorgdrager    
