<meta http-equiv='Content-Type' content='text/html; charset=utf-8' />

##Besluit van 18 augustus 2008, houdende instelling van de evaluatie- en adviescommissie passend onderwijs

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Onderwijs, Cultuur en Wetenschap, Sharon A.M. Dijksma, van 12 augustus 2008, nr. PO/B&S/33051, directie Primair Onderwijs, gedaan mede namens Onze Minister van Binnenlandse Zaken en Koninkrijksrelaties;

Gelet op [artikel 5, eerste lid, van de Kaderwet adviescolleges](../../../../../../../../../wet/kaderwet/adviescolleges/BWBR0008159/README.md);
Hebben goedgevonden en verstaan:    

### Artikel  1  

####Begripsbepaling

In dit besluit wordt verstaan onder: 

a.  *minister:* minister van Onderwijs, Cultuur en Wetenschap;  

b.  *Passend onderwijs:* het systeem waarbinnen alle leerlingen een passend onderwijszorgaanbod geboden krijgen;  

c.  *regionale netwerken:* basisscholen en speciale scholen voor basisonderwijs die samenwerken in een samenwerkingsverband po, scholen voor voortgezet onderwijs die samenwerken in een samenwerkingsverband vo en scholen voor (voortgezet) speciaal onderwijs die per cluster samenwerken in een regionaal expertisecentrum cluster 3 en 4, die gezamenlijk passend onderwijs vorm geven;  

d.  *scholen:* een school voor speciaal onderwijs, voor voortgezet speciaal onderwijs of voor speciaal en voortgezet speciaal onderwijs als bedoeld in [artikel 2, tweede lid onder a, b, c, f, h, j, k, m of n, van de Wet op de expertisecentra](../../../../../../../../../wet/isovso/BWBR0003549/README.md), een basisschool als bedoeld in [artikel 1 van de Wet op het primair onderwijs](../../../../../../../../../wet/wbo/BWBR0003420/README.md), een speciale school voor basisonderwijs als bedoeld in [artikel 1 van de Wet op het primair onderwijs](../../../../../../../../../wet/wbo/BWBR0003420/README.md), een school voor voortgezet onderwijs als bedoeld in [artikel 1 van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md).   

### Artikel  2  

####Instelling

Er is een Evaluatie- en adviescommissie Passend onderwijs (hierna: commissie). 

### Artikel  3  

####Taak

De commissie heeft tot taak: 

a. de ontwikkelingen en ervaringen die regionale netwerken opdoen met het uitwerken van Passend onderwijs, waaronder de experimenten en veldinitiatieven die door scholen worden uitgevoerd, te evalueren;  

b. onderzoek te doen naar de inrichting van Passend onderwijs aan de hand van de volgende thema’s: 

* de vorming van regionale netwerken;  

* kwaliteit van de onderwijsprogramma’s Passend onderwijs en het effect daarvan;  

* de toewijzing van extra ondersteuning en de vorming van één loket;  

* de financiering;  

* de positie van het personeel en de ouders; en  

* de samenwerking met de zorg en aansluiting op de arbeidsmarkt.    

c. de minister op basis van de evaluatie te adviseren over de invoering van Passend onderwijs.   

### Artikel  4  

####Instellingsduur

De commissie wordt opgeheven per 1 januari 2014. 

### Artikel  5  

####Samenstelling

De commissie bestaat uit een voorzitter, tevens lid en vier overige leden. 

### Artikel  6  

####Archivering

De archiefbescheiden van de commissie worden na haar opheffing of, zo de omstandigheden daartoe eerder aanleiding geven, zoveel eerder, overgebracht naar het archief van het ministerie van Onderwijs, Cultuur en Wetenschap. 

### Artikel  7  

####Inwerkingtreding

Dit besluit treedt in werking met ingang van de dag na de datum van uitgifte van het Staatsblad waarin het wordt geplaatst en vervalt met ingang van 1 juni 2014. 

### Artikel  8  

####Citeertitel

Dit besluit wordt aangehaald als: Besluit instelling evaluatie- en adviescommissie Passend onderwijs. 

Onze Minister van Onderwijs, Cultuur en Wetenschap is belast met de uitvoering van dit besluit dat met de daarbij behorende toelichting in het Staatsblad zal worden geplaatst.   

’s-Gravenhage 
18 augustus 2008  
Beatrix  

De Staatssecretaris van Onderwijs, Cultuur en Wetenschap , 
S. A. M. Dijksma   

De Minister van Binnenlandse Zaken en Koninkrijksrelaties , 
G. ter Horst   

de *drieëntwintigste* september 2008 

De Minister van Justitie , 
E. M. H. Hirsch Ballin    
