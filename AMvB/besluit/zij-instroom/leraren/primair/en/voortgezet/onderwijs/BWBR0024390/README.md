<meta http-equiv='Content-Type' content='text/html; charset=utf-8' />

##Besluit van 5 juli 2008 houdende regels over de zij-instroom van leraren in het primair en voortgezet onderwijs (Besluit zij-instroom leraren primair en voortgezet onderwijs)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Onderwijs, Cultuur en Wetenschap van 29 april 2008, nr. WJZ/11507 (2646), directie Wetgeving en Juridische Zaken, mede namens Onze Minister van Landbouw, Natuur en Voedselkwaliteit;

Gelet op de [artikelen 38a, tweede lid](../../../../../../../../../wet/wbo/BWBR0003420/README.md), en [176i van de Wet op het primair onderwijs](../../../../../../../../../wet/wbo/BWBR0003420/README.md), [38a, tweede lid](../../../../../../../../../wet/isovso/BWBR0003549/README.md), en [162l van de Wet op de expertisecentra](../../../../../../../../../wet/isovso/BWBR0003549/README.md) en [38, tweede lid](../../../../../../../../../wet/wet/op/het/voortgezet/onderwijs/BWBR0002399/README.md), [118l, derde lid, onder b](../../../../../../../../../wet/wet/op/het/voortgezet/onderwijs/BWBR0002399/README.md), en [118r van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md);

De Raad van State gehoord (advies van 5 juni 2008, nr. W05.08.0164/I);

Gezien het nader rapport van Onze Minister van Onderwijs, Cultuur en Wetenschap, van 2 juli 2008, nr. WJZ/27997 (2646), directie Wetgeving en Juridische Zaken, mede namens Onze Minister van Landbouw, Natuur en Voedselkwaliteit;
Hebben goedgevonden en verstaan:     
### Paragraaf  1  

####Algemene bepalingen

### Artikel  1  

####Begripsbepalingen

In dit besluit wordt verstaan onder: 

* *assessment:* * onderdeel van het geschiktheidsonderzoek, bedoeld in [artikel 176c, tweede lid, onderdeel b, van de Wet op het primair onderwijs](../../../../../../../../../wet/wbo/BWBR0003420/README.md), [artikel 162f, tweede lid, onderdeel b, van de Wet op de expertisecentra](../../../../../../../../../wet/isovso/BWBR0003549/README.md) of [artikel 118l, tweede lid, onderdeel b, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md);  

* *bekwaamheidsonderzoek:* * bekwaamheidsonderzoek, bedoeld in [artikel 176f van de Wet op het primair onderwijs](../../../../../../../../../wet/wbo/BWBR0003420/README.md), [artikel 162i van de Wet op de expertisecentra](../../../../../../../../../wet/isovso/BWBR0003549/README.md) of [artikel 118o van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md);  

* *betrokkene:* * degene op wie het geschiktheidsonderzoek of het bekwaamheidsonderzoek betrekking heeft;  

* *bevoegd gezag:* * bevoegd gezag, bedoeld in [artikel 1 van de Wet op het primair onderwijs](../../../../../../../../../wet/wbo/BWBR0003420/README.md), [artikel 1 van de Wet op de expertisecentra](../../../../../../../../../wet/isovso/BWBR0003549/README.md) of [artikel 1 van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md);  

* *geschiktheidsonderzoek:* * geschiktheidsonderzoek, bedoeld in [artikel 176c van de Wet op het primair onderwijs](../../../../../../../../../wet/wbo/BWBR0003420/README.md), [artikel 162f van de Wet op de expertisecentra](../../../../../../../../../wet/isovso/BWBR0003549/README.md) of [artikel 118l van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md);  

* *instellingsbestuur:* * instellingsbestuur dat op grond van [artikel 176e van de Wet op het primair onderwijs](../../../../../../../../../wet/wbo/BWBR0003420/README.md), [artikel 162h van de Wet op de expertisecentra](../../../../../../../../../wet/isovso/BWBR0003549/README.md) of [artikel 118n van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md) bevoegd is om een geschiktheidsverklaring af te geven dan wel een instellingsbestuur als bedoeld in [artikel 176a, onder b, van de Wet op het primair onderwijs](../../../../../../../../../wet/wbo/BWBR0003420/README.md), [artikel 162d, onder b, van de Wet op de expertisecentra](../../../../../../../../../wet/isovso/BWBR0003549/README.md) en [artikel 118j, onder b, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md) dat bevoegd is een bekwaamheidsonderzoek af te nemen.   

### Artikel  2  

####Aanwijzing onderwijs in beroepsgerichte vakken

De beroepsgerichte vakken, bedoeld in de [artikelen 162f, derde lid, onderdeel b, van de Wet op de expertisecentra](../../../../../../../../../wet/isovso/BWBR0003549/README.md) en [118l, derde lid, onderdeel b, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md), zijn de volgende van de in [artikel 26h van het Inrichtingsbesluit WVO](../../../../../../../../../AMvB/inrichtingsbesluit/wvo/BWBR0005946/README.md) genoemde vakken: 

a. bouwtechniek,  

b. metaaltechniek,  

c. elektrotechniek,  

d. voertuigentechniek,  

e. installatietechniek, en  

f. consumptief.   

### Paragraaf  2  

####Geschiktheidsonderzoek

### Artikel  3  

####Aanvraag geschiktheidsonderzoek en vaststelling geschiktheidsoordeel

1.  Aanvragen voor het geschiktheidsonderzoek worden gericht aan het instellingsbestuur. De aanvraag wordt gedaan door de betrokkene of het bevoegd gezag van de school die voornemens is de betrokkene in dienst te nemen. Tenzij het instellingsbestuur en de aanvrager anders overeenkomen, vangt het geschiktheidsonderzoek aan binnen twee maanden na ontvangst van de aanvraag en vindt het assessment plaats binnen drie maanden na ontvangst van de aanvraag. Het geschiktheidsoordeel wordt gegeven en de geschiktheidsverklaring wordt afgegeven binnen twee weken na het afsluiten van het assessment.   
2.  Het instellingsbestuur stelt degenen die bij een geschiktheidsonderzoek zijn betrokken, tijdig op de hoogte van de inhoudelijke criteria van het geschiktheidsonderzoek en van de gang van zaken bij dat onderzoek.  

### Artikel  4  

####Beoordeling opleiding en maatschappelijke of beroepservaring

1.  De beoordeling of de gevolgde opleiding en de maatschappelijke of beroepservaring in onderlinge samenhang bezien van voldoende belang zijn in verhouding tot de door de betrokkene beoogde werkzaamheden aan een school, geschiedt: 

a. aan de hand van door de betrokkene overgelegde diploma’s, getuigschriften en andere bewijsstukken van gevolgd onderwijs als bedoeld in [artikel 176c, derde lid, van de Wet op het primair onderwijs](../../../../../../../../../wet/wbo/BWBR0003420/README.md), [artikel 162f, derde lid, van de Wet op de expertisecentra](../../../../../../../../../wet/isovso/BWBR0003549/README.md) of [artikel 118l, derde lid, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md),  

b. aan de hand van door de betrokkene overgelegde bewijsstukken omtrent maatschappelijke activiteiten of beroepservaring en voor zover van toepassing, door de betrokkene overgelegde referenties.     
2.  De betrokkene overlegt bij indiening van de aanvraag voor het geschiktheidsonderzoek de in het eerste lid bedoelde bescheiden en zet daarbij op een door het instellingsbestuur voor te schrijven wijze uiteen, op welke gronden de activiteiten waarop deze bescheiden betrekking hebben, naar zijn oordeel van voldoende belang zijn in verhouding tot de beoogde werkzaamheden.   
3.  Indien de betrokkene werkzaamheden in het voortgezet onderwijs beoogt, blijkt uit de aanvraag dat de betrokkene over kennis, inzicht en vaardigheden beschikt in een vak dat relevant is in relatie tot die werkzaamheden.  

### Artikel  5  

####Criteria assessment

1.  De vaststelling van de geschiktheid van de betrokkene vindt plaats door beoordeling van kennis, inzicht en vaardigheden op het terrein van: 

a. het handelen in het onderwijsleerproces,  

b. het algemeen professioneel handelen, en  

c. het werken binnen een onderwijsorganisatie.     
2.  Indien de beoordeling betrekking heeft op de geschiktheid voor het geven van basisonderwijs, speciaal onderwijs of voortgezet speciaal onderwijs, omvat de in het eerste lid bedoelde vaststelling tevens beoordeling van de beroepshouding.   
3.  De in het eerste lid, aanhef en onder a, bedoelde beoordeling omvat de vaststelling of de betrokkene in voldoende mate beschikt over: 

a. het vermogen tot het begeleiden van leerlingen in hun leerproces,  

b. het vermogen tot het presenteren van informatie, en  

c. het vermogen tot omgaan met een groep, klassenorganisatie en groepsmanagement.     
4.  De in het eerste lid, aanhef en onder b, bedoelde beoordeling omvat de vaststelling of de betrokkene in voldoende mate beschikt over: 

a. het vermogen tot reflectie en het nemen van initiatief,  

b. het vermogen tot ontwikkeling van eigen professionele deskundigheid, en  

c. vakdeskundigheid.     
5.  De in het vierde lid, onder c, bedoelde vakdeskundigheid omvat in het bijzonder taal en rekenen/wiskunde voor zover het betreft het geven van basisonderwijs, speciaal onderwijs of voortgezet speciaal onderwijs.   
6.  De in het eerste lid, aanhef en onder c, bedoelde beoordeling omvat de vaststelling of de betrokkene in voldoende mate beschikt over het vermogen om met anderen samen te werken in een team of sectie. Tevens omvat deze beoordeling de vaststelling van de kennis van het onderwijs.   
7.  De vaststelling, bedoeld in het derde, vierde en zesde lid, omvat tevens vaststelling van de terreinen waarop scholing en begeleiding als bedoeld in [artikel 176c, tweede lid, onder c, van de Wet op het primair onderwijs](../../../../../../../../../wet/wbo/BWBR0003420/README.md), [artikel 162f, tweede lid, onder c, van de Wet op de expertisecentra](../../../../../../../../../wet/isovso/BWBR0003549/README.md) of [artikel 118l, tweede lid, onder c, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md) moeten zijn gericht, alsmede van de mate van scholing en begeleiding.  

### Artikel  6  

####Wijze van uitvoering assessment

Het assessment berust op bevindingen uit praktijkopdrachten, waaronder opdrachten waaruit het gedrag blijkt in authentieke situaties, zoals in feitelijke klassituaties en op één of meer gestructureerde gesprekken met de betrokkene, waaronder ten minste een gesprek over de bevindingen. 

### Artikel  7  

####Kwaliteitswaarborging geschiktheidsonderzoek

1.  Ter waarborging van de kwaliteit van het geschiktheidsonderzoek stelt het instellingsbestuur de inrichting van het geschiktheidsonderzoek vast en draagt zorg voor een: 

a. duidelijke positie van de betrokkene in het geschiktheidsonderzoek,  

b. optimale aansluiting van het onderzoek op de door de betrokkene ingebrachte bewijzen van elders verworven competenties,  

c. expliciete voorafgaande vaststelling van de criteria waarop de beoordeling, bedoeld in artikel 4, eerste lid, aanhef, geschiedt en op basis waarvan de betrokkene al of niet geschikt wordt bevonden, en  

d. op grond van het geschiktheidsonderzoek op de betrokkene afgestemd advies over de te volgen scholing of anderszins te verwerven competenties alsmede, met instemming van het desbetreffende bevoegd gezag, de mate en vorm van benodigde begeleiding.     
2.  Het instellingsbestuur draagt er zorg voor dat de in [artikel 176c, vijfde lid, van de Wet op het primair onderwijs](../../../../../../../../../wet/wbo/BWBR0003420/README.md), [artikel 162f, vijfde lid, van de Wet op het expertisecentra](../../../../../../../../../wet/isovso/BWBR0003549/README.md), [artikel 118l, vijfde lid, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md), bedoelde personen die het geschiktheidsonderzoek afnemen, daarvoor voldoende geschikt zijn en onafhankelijk van hun eventuele overige werkzaamheden in dienst van of ten behoeve van die instelling, tot een professioneel oordeel kunnen komen.   
3.  Het instellingsbestuur ziet toe op een zodanige verslaglegging over het geschiktheidsonderzoek dat daaruit in elk geval blijkt een deugdelijke motivering van het oordeel over de onderzoeksresultaten.  

### Paragaraaf  3  

####Scholing en begeleiding

### Artikel  8  

####Waarborgen kwaliteit scholing en begeleiding

1.  De noodzakelijk geoordeelde scholing, bedoeld in artikel 5, zevende lid, geschiedt uitsluitend door of onder verantwoordelijkheid van personen die bevoegd zijn tot het verzorgen van onderwijs aan initiële lerarenopleidingen in het hoger onderwijs. Bij het verzorgen van de scholing wordt deze inhoudelijk steeds afgestemd op de vorderingen bij de werkzaamheden van de betrokkene aan de school.   
2.  Bij de noodzakelijk geoordeelde begeleiding, bedoeld in artikel 5, zevende lid, is in elk geval betrokken een leraar die bevoegd is tot het verzorgen van de werkzaamheden die de betrokkene aan de school verricht, met dien verstande dat bij begeleiding in het voortgezet onderwijs, de leraar bevoegd dient te zijn voor het vak dat de betrokkene aan de school verzorgt.  

### Paragraaf  4  

####Bekwaamheidsonderzoek

### Artikel  9  

####Inrichting van bekwaamheidsonderzoek

1.  Degene die zich wil onderwerpen aan een bekwaamheidsonderzoek, dient daartoe een aanvraag in bij het instellingsbestuur.   
2.  Het bekwaamheidsonderzoek omvat een onderzoek naar de kennis, het inzicht en de vaardigheden van de betrokkene, alsmede de beoordeling van de uitkomsten van dit onderzoek. Het bekwaamheidsonderzoek richt zich in het bijzonder op kennis, inzicht en vaardigheden die betrokkene blijkens de beoordeling, bedoeld in [artikel 176c, tweede lid, onder c, van de Wet op het primair onderwijs](../../../../../../../../../wet/wbo/BWBR0003420/README.md), [artikel 162f, tweede lid, onder c, van de Wet op de expertisecentra](../../../../../../../../../wet/isovso/BWBR0003549/README.md) of [artikel 118l, tweede lid, onder c, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md), nog behoorde te verwerven.   
3.  Het bekwaamheidsonderzoek is zodanig ingericht dat daarvan in ieder geval deel uitmaakt een, zonodig in tijd gespreide, beoordeling van het functioneren in de praktijk op die onderdelen waarop scholing en begeleiding noodzakelijk zijn geacht. Bij die beoordeling is in ieder geval personeel betrokken dat daartoe door het bevoegd gezag, bedoeld in [artikel 176c van de Wet op het primair onderwijs](../../../../../../../../../wet/wbo/BWBR0003420/README.md), [artikel 162f, eerste lid, van de Wet op de expertisecentra](../../../../../../../../../wet/isovso/BWBR0003549/README.md) of [artikel 118l, eerste lid, van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md), wordt aangewezen.   
4.  De periode van scholing en begeleiding wordt zodanig ingericht dat daarin voor de betrokkene in elk geval tweemaal de gelegenheid bestaat het bekwaamheidsonderzoek te ondergaan.  

### Artikel  10  

####Waarborgen kwaliteit bekwaamheidsonderzoek

Ter waarborging van de kwaliteit van het bekwaamheidsonderzoek: 

a. draagt het instellingsbestuur er zorg voor dat de personen die dit onderzoek afnemen daarvoor voldoende geschikt zijn. [Artikel 7.12, derde lid, tweede volzin, van de Wet op het hoger onderwijs en wetenschappelijk onderzoek](../../../../../../../../../wet/wet/op/het/hoger/onderwijs/en/wetenschappelijk/onderzoek/BWBR0005682/README.md) is van overeenkomstige toepassing,  

b. stelt het instellingsbestuur de inrichting van het bekwaamheidsonderzoek vast,  

c. legt het instellingsbestuur de criteria vast waarom de beoordelingen, bedoeld in artikel 9, geschieden,  

d. draagt het instellingsbestuur zorg voor een duidelijke positie van de betrokkene in het bekwaamheidsonderzoek, en  

e. ziet het instellingsbestuur toe op een zodanige verslaglegging over dat onderzoek dat daaruit in elk geval een deugdelijke motivering van het oordeel over de onderzoeksresultaten blijkt.   

### Artikel  11  

####Procedure afgifte getuigschrift

Aan degene die met goed gevolg het bekwaamheidsonderzoek heeft afgesloten, verstrekt het instellingsbestuur binnen twee weken nadat het onderzoek is afgesloten het getuigschrift, bedoeld in [artikel 7a.3, van de Wet op het hoger onderwijs en wetenschappelijk onderzoek](../../../../../../../../../wet/wet/op/het/hoger/onderwijs/en/wetenschappelijk/onderzoek/BWBR0005682/README.md). 

### Paragraaf  5  

####Overige bepalingen

### Artikel  12  

####Werkzaamheden bij twee of meer bevoegde gezagsorganen

Voor zover de betrokkene de werkzaamheden ten aanzien waarvan hem een geschiktheidsverklaring is verstrekt, gelijktijdig verricht bij twee of meer bevoegde gezagsorganen, dragen deze bevoegde gezagsorganen er zorg voor dat de overeenkomsten, bedoeld in de [artikelen 38a, eerste lid, van de Wet op het primair onderwijs](../../../../../../../../../wet/wbo/BWBR0003420/README.md), [38a, van de Wet op de expertisecentra](../../../../../../../../../wet/isovso/BWBR0003549/README.md) of [38 van de Wet op het voortgezet onderwijs](../../../../../../../../../wet/wet/op/het/voortgezet/onderwijs/BWBR0002399/README.md), waarbij zij ten aanzien van de betrokkene partij zijn, op elkaar worden afgestemd. Zonodig wordt een al gesloten overeenkomst daartoe gewijzigd. 

### Artikel  13  

####Inwerkingtreding

Dit besluit treedt in werking op een bij koninklijk besluit te bepalen tijdstip. 

### Artikel  14  

####Citeertitel

Dit besluit wordt aangehaald als: Besluit zij-instroom leraren primair en voortgezet onderwijs. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
5 juli 2008  
Beatrix  

De Minister van Onderwijs, Cultuur en Wetenschap,  
R. H. A. Plasterk   

De Minister van Landbouw, Natuur en Voedselkwaliteit,  
G. Verburg   

de *zesentwintigste* augustus 2008 

De Minister van Justitie,  
E. M. H. Hirsch Ballin    
