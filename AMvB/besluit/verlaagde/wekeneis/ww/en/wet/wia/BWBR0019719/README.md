<meta http-equiv='Content-Type' content='text/html; charset=utf-8' />

##Besluit van 30 maart 2006 tot vaststelling van een algemene maatregel van bestuur betreffende het afwijken van het aantal weken van de referteperiode en van het aantal weken dat in de referteperiode moet zijn gewerkt om recht op WW-uitkering te krijgen voor bepaalde groepen (Besluit verlaagde wekeneis WW en Wet WIA)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Sociale Zaken en Werkgelegenheid van 12 december 2005, nr. SV/F&W/05/100629;

Gelet op de [artikelen 17a, derde lid, van de Werkloosheidswet](../../../../../../../../../wet/werkloosheidswet/BWBR0004045/README.md) en [58, derde lid, van de Wet werk en inkomen naar arbeidsvermogen](../../../../../../../../../wet/wet/werk/en/inkomen/naar/arbeidsvermogen/BWBR0019057/README.md);

De Raad van State gehoord (advies van 18 januari 2006, nr. W12.05.0578/IV);

Gezien het nader rapport van Onze Minister van Sociale Zaken en Werkgelegenheid van 24 maart 2006, nr. SV/F&W/2006/25242;
Hebben goedgevonden en verstaan:    

### Artikel  1  

1.  Ten aanzien van de werknemer die in de periode onmiddellijk voorafgaande aan de eerste dag van werkloosheid in een onregelmatig arbeidspatroon uitsluitend of vrijwel uitsluitend als musicus of anderszins als artiest, dan wel als filmmedewerker arbeid in dienstbetrekking heeft verricht wordt: 

a. het aantal weken waarin ten minste als werknemer arbeid moet zijn verricht, bedoeld in de [artikelen 17 van de Werkloosheidswet](../../../../../../../../../wet/werkloosheidswet/BWBR0004045/README.md) en [58, eerste lid, onderdeel a, van de Wet werk en inkomen naar arbeidsvermogen](../../../../../../../../../wet/wet/werk/en/inkomen/naar/arbeidsvermogen/BWBR0019057/README.md), gesteld op 16; en  

b. de periode onmiddellijk voorafgaande aan de eerste dag, bedoeld in de in onderdeel a genoemde artikelonderdelen, gesteld op 39 weken.     
2.  Het eerste lid is van overeenkomstige toepassing op de werknemer die de in het eerste lid bedoelde artiest of musicus in zijn optreden technisch heeft ondersteund in hetzelfde of nagenoeg hetzelfde arbeidspatroon.   

### Artikel  2  

Het [Besluit verlaagde wekeneis Werkloosheidswet en Wet werk en inkomen naar arbeidsvermogen](../../../../../../../../../AMvB/besluit/verlaagde/wekeneis/werkloosheidswet/BWBR0004246/README.md) wordt ingetrokken.  

### Artikel  3  

Dit besluit treedt in werking met ingang van 1 april 2006.  

### Artikel  4  

Dit besluit wordt aangehaald als: Besluit verlaagde wekeneis WW en Wet WIA.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Punta del Este 
30 maart 2006  
Beatrix  

De Minister van Sociale Zaken en Werkgelegenheid , 
A. J. de Geus   

de *eenendertigste* maart 2006 

De Minister van Justitie , 
J. P. H. Donner    
