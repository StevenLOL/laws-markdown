<meta http-equiv='Content-Type' content='text/html; charset=utf-8' />

##Besluit van 25 maart 1983, tot vaststelling van een algemene maatregel van bestuur ter uitvoering van de Wet op de gevaarlijke werktuigen (Stb. 1952, 104)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Sociale Zaken en Werkgelegenheid, mevr. mr. A. Kappeyne van de Coppello, in overeenstemming met Onze Minister van Verkeer en Waterstaat, van 24 januari 1983, Directoraat-Generaal van de Arbeid, Hoofdafdeling Wetgevingsbeleid, nr. 130773;

Overwegende dat het wenselijk is regelen te stellen ter uitvoering van de Internationale Overeenkomst voor Veilige Containers (*Trb.* 1976, 28, en 1982, 50);

Gelet op artikel 1, eerste lid, onder a, artikel 2, artikel 3, eerste en tweede lid, artikel 6, artikel 12, derde lid, en artikel 24 van de Wet op de gevaarlijke werktuigen (*Stb.* 1952, 104);

De Raad van State gehoord (advies van 25 februari 1983, nr. W12.83.0071/23.3.08);

Gezien het nader rapport van voornoemde Staatssecretaris van 21 maart 1983, Directoraat-Generaal van de Arbeid, Hoofdafdeling Wetgevingsbeleid, nr. 134385;
Hebben goedgevonden en verstaan:   
### Hoofdstuk  I  

####Inleidende bepalingen

### Artikel  1  

In dit besluit wordt verstaan onder:  

a. container: met hoekstukken toegeruste houder, in gebruik of ten gebruike in het internationale vervoer, die ingericht is om meermalen te worden gebruikt voor het vervoer van goederen op of in een vervoermiddel, zonder tussentijdse in- of uitlading van die goederen;  

b. hoekstukken: aan de boven- of onderzijde van een container dan wel aan die beide zijden aanwezige voorzieningen waaraan de container zich laat hanteren of vastzetten;  

c. maximale brutomassa: de maximaal toegestane massa van de container tezamen met zijn lading;   

d. wet: Warenwet  

e. aangewezen instelling: een krachtens artikel 7a van de wet met betrekking tot de keuring van containers aangewezen instelling.   

### Artikel  1a  

Dit besluit is niet van toepassing op: 

1° containers voor het vervoer met behulp van luchtvaartuigen;  

2° containers met een door de vier bodemhoeken begrensde oppervlakte van minder dan 14 m² of, bij aanwezigheid van bovenhoekstukken, van minder dan 7 m²;  

3° containers, zijnde wissellaadbakken, overeenkomstig bij ministeriële regeling gestelde regels.   

###Hoofdstuk Ia 

####Verbodsbepalingen

###Artikel 2 

1. Het is verboden containers die niet voldoen aan de vervaardigingsvoorschriften van hoofdstuk II, te vervaardigen, te verhandelen of te gebruiken.
2. Het is verboden containers te verhandelen of te gebruiken anders dan met inachtneming van de voorschriften bij of krachtens dit besluit gesteld met betrekking tot de aanduiding en het bezigen van vermeldingen.
3. Het is verboden containers te verhandelen of te gebruiken, indien de bij of krachtens dit besluit voorgeschreven keuringsprocedures niet in acht zijn genomen.
4. Het is verboden containers te behandelen of te vervoeren anders dan met inachtneming van de voorschriften bij of krachtens dit besluit gesteld met betrekking tot de wijze van vervoeren en behandelen.

### Hoofdstuk  II  

####Vervaardiging

### Artikel  3  

Een container is van zodanige materialen vervaardigd en is ook overigens zodanig uitgevoerd, dat hij een keuring als bedoeld in artikel 8 kan doorstaan, zonder dat een blijvende vormverandering of een andere afwijking ontstaat, die de container ongeschikt maakt voor het gebruik waarvoor hij bestemd is. 

### Artikel  4  

Onze Minister kan met betrekking tot containers die uitgerust zijn met een of meer onderdelen, bestemd om slechts te worden gebruikt wanneer de containers in onbeladen toestand worden gehesen of geheven, regels stellen ten aanzien van het aanbrengen van kentekenen op die containers. 

### Hoofdstuk  III  

####Keuring

### Artikel  5  

1.  Een container wordt gekeurd.   
2.   Indien van een container meerdere onderling gelijke exemplaren worden vervaardigd, kan worden volstaan met keuring van een of zoveel meer het type kenmerkende monsters als de aangewezen instelling in het belang van het verrichten van de keuring noodzakelijk acht.   
3.   Voor de toepassing van het tweede lid zijn containers onderling gelijk, indien zij slechts zodanig afwijken van het goedgekeurde monster of de goedgekeurde monsters dat de afwijking naar het oordeel van de aangewezen instelling de resultaten van een keuring als bedoeld in artikel 8 niet op onaanvaardbare wijze beïnvloedt. De aangewezen instelling verricht daartoe beproevingen en onderzoekingen op door haar aan te wijzen monsters.  

### Artikel  6  

Een te keuren container wordt in bedrijfsvaardige staat voor keuring beschikbaar gesteld. 

### Artikel  7  

1.  Bij toepassing van artikel 5, tweede lid, gaat de aanvraag van de keuring vergezeld van:  

a. tekeningen en een ontwerp-specificatie met betrekking tot het type van de container, alsmede  

b. een opgave van de type-aanduiding en het serienummer zoals de fabrikant een en ander voor het type van de container heeft bestemd.     
2.   De aangewezen instelling is bevoegd aanvullende gegevens te verlangen, indien zij dat in het belang van het verrichten van de keuring noodzakelijk acht.  

### Artikel  8  

1.  De keuring omvat:  

a. een hefbeproeving,  

b. een stapelbeproeving,  

c. een puntbelastingsbeproeving,  

d. een torsiebeproeving,  

e. een beproeving van de weerstand tegen vervorming in de lengterichting (statische belasting),  

f. een beproeving van de kopwanden en  

g. een beproeving van de zijwanden.     
2.   Onze Minister kan met betrekking tot het in het eerste lid bepaalde nadere regelen stellen.  

### Artikel  8a  

1.  Nadat de keuring heeft plaatsgevonden worden containers die naar het oordeel van de aangewezen instelling voldoen aan artikel 3 voorzien van een merk van goedkeuring.  
2.  Bij toepassing van artikel 5, tweede lid, wordt iedere container die overeenkomstig het goedgekeurde, het type kenmerkende monster is vervaardigd zonder nadere keuring van een merk van goedkeuring voorzien.  
3.  Bij ministeriële regeling worden nadere regels gesteld met betrekking tot: 

a. het merk van goedkeuring;  

b. het bevoegd verklaren van fabrikanten en handelaren tot het aanbrengen van het merk van goedkeuring en  

c. de gelijkstelling van in het buitenland aangebrachte merken van goedkeuring met de in het eerste en tweede lid bedoelde merken van goedkeuring.  Aan een bevoegdverklaring als bedoeld onder b kunnen voorschriften worden verbonden.  

### Artikel  9  

De aangewezen instelling geeft de gekeurde container of containers in de staat waarin deze zich na de keuring bevindt onderscheidenlijk bevinden, aan de aanvrager terug. 

### Artikel  9a  

De aangewezen instelling is bevoegd om ten aanzien van goedgekeurde containers die zodanig zijn gewijzigd dat daardoor structurele veranderingen zijn ontstaan, een passende, hernieuwde beproeving van de container te verlangen voordat een nieuw certificaat wordt afgegeven.  

### Artikel  9b  
Treedt in werking op een nader te bepalen tijdstip 

1.  De afgifte van een merk van goedkeuring wordt geweigerd indien de verzoeker niet heeft voldaan aan de bij of krachtens dit besluit met betrekking het merk gestelde eisen;   
2.  Een merk van goedkeuring kan worden geschorst of ingetrokken: 

a. op grond van feiten of omstandigheden waarvan Onze Minister of, indien Onze Minister een aangewezen instelling heeft aangewezen, deze instelling, bij de afgifte van het merk redelijkerwijs niet op de hoogte kon zijn en op grond waarvan hij respectievelijk zij het merk niet zou hebben afgegeven;  

b. op grond van door de houder van het merk verstrekte onjuiste inlichtingen over feiten en omstandigheden, mits de onjuistheid daarvan aan de houder van het merk bekend was of kon zijn;  

c. indien de houder van het merk niet meer voldoet aan de bij of krachtens dit besluit met betrekking tot het merk gestelde eisen of zijn wettelijke verplichtingen niet meer naar behoren nakomt; of  

d. indien de houder van het merk met zijn werkzaamheden, voor zover die door het merk worden gereguleerd, of door de wijze waarop hij de werkzaamheden verricht, ernstig gevaar veroorzaakt of kan veroorzaken voor personen.     
3.  In geval van weigering, schorsing of intrekking van een merk van goedkeuring bevestigt de aangewezen instelling dit per ommegaande schriftelijk aan de verzoeker respectievelijk de houder van het merk.  

### Hoofdstuk  IV  

####Verkeers- en gebruiksvoorschriften

### Artikel  10  

Degene die een container belaadt of vervoert, zorgt ervoor dat de container zodanig wordt beladen onderscheidenlijk vastgezet, dat hij niet wordt onderworpen aan grotere krachten dan waarvoor hij ontworpen is. 

### Artikel  11  

1.  De eigenaar van een container zorgt ervoor dat de container, indien deze wordt voorhanden gehouden, afgeleverd, vervoerd, gebruikt of ten toon gesteld, in een veilige staat verkeert.   
2.  Voor de naleving van het eerste lid wordt de container in elk geval na verloop van ten hoogste vijf jaren sedert de datum van gereedkoming en vervolgens telkens na verloop van ten hoogste twee-en-een-half jaar op zijn veilige staat onderzocht.  

### Artikel  12  

1.  De eigenaar van een container zorgt ervoor dat op de container, indien deze wordt vervoerd, verhandeld of gebruikt, duidelijk de maand en het jaar vermeld zijn, voor het begin waarvan de container ingevolge artikel 11, tweede lid, moet worden onderzocht.   
2.  Voor de naleving van het eerste lid wordt de vermelding met betrekking tot de tweeënhalfjaarlijkse onderzoekingen op of zoveel mogelijk nabij het merk van goedkeuring aangebracht, tenzij daaromtrent bij regeling van Onze Minister een andere regel is gesteld.   
3.  Ontheffing van het eerste lid bepaalde wordt slechts verleend, indien de eigenaar aantoont dat de container regelmatig op zijn veilige staat wordt onderzocht.  

### Artikel  13  

De eigenaar van een container waarvan geen meerdere onderling gelijke exemplaren worden vervaardigd, zorgt ervoor dat, indien de container wordt vervoerd, verhandeld, gebruikt, hersteld, onderhouden of nagezien, het merk van goedkeuring duurzaam aangebracht is op een goed zichtbare en zo weinig mogelijk kwetsbare plaats op de container nabij andere wettelijk voorgeschreven aanduidingen. 

### Artikel  13a  

De eigenaar van een container zorgt er voor dat op de container, indien deze wordt vervoerd, verhandeld, of gebruikt, alle aanduidingen van de maximale brutomassa overeenstemmen met de gegevens inzake de maximale brutomassa op het merk van goedkeuring.  

### Artikel  13b  

De eigenaar van een container verwijdert het merk van goedkeuring indien:  

a. de container door wijzigingen zodanig afwijkt van het goedgekeurde, het type kenmerkende monster of de goedgekeurde, het type kenmerkende monsters dat de goedkeuring niet meer kan worden geacht op de container betrekking te hebben;   

b. de container buiten gebruik is gesteld en niet meer wordt onderhouden;   

c. de goedkeuring door de aangewezen instelling is ingetrokken.    

### Artikel  13c  

De eigenaar van een container die na de goedkeuring zodanig is gewijzigd dat daardoor structurele veranderingen zijn ontstaan stelt de aangewezen instelling daarvan in kennis.  

### Artikel  14  

Het bepaalde in de artikelen 11, 12, 13, 13a, 13b en 13c is van overeenkomstige toepassing op degene die ingevolge een overeenkomst met de eigenaar verplicht is tot naleving van die artikelen. 

### Hoofdstuk  V  

####Aangewezen instellingen

### Artikel  15  

1.  Als aangewezen instelling kan worden aangewezen een instelling die:

a. rechtspersoonlijkheid heeft;  

b. haar zetel of een vestiging in Nederland heeft;  

c. onafhankelijk is van degenen die bij het resultaat van de uitvoering van de taken waarvoor zij is aangewezen belang hebben;  

d. beschikt over voldoende deskundigheid en outillage om de uitvoering van de taken waarvoor zij is aangewezen, naar behoren te kunnen vervullen;  

e. beschikt over een behoorlijke administratie waarin de gegevens die samenhangen met en betrekking hebben op de uitvoering van haar taken, op een systematische wijze zijn vastgelegd. Aan de hand van deze gegevens zijn de gekeurde containers, die het type kenmerken, afdoende te identificeren;  

f. naar behoren functioneert.   
2.  Bij ministeriële regeling kunnen nadere regels worden gesteld met betrekking tot het eerste lid.  

### Artikel  15a  

De aangewezen instelling verstrekt jaarlijks aan Onze Minister een afschrift van de polis van de afgesloten verzekering tegen wettelijke aansprakelijkheid tegen alle risico's die voortvloeien uit de uitoefening van de taken waarvoor zij is aangewezen. 

### Artikel  15b  

1.  Indien een wijziging plaatsvindt in de gegevens op grond waarvan de instelling is aangewezen, doet de instelling hiervan terstond mededeling aan Onze Minister.   
2.  Indien een instelling voornemens is een of meer van de taken waarvoor zij is aangewezen, te beëindigen, doet de instelling hiervan terstond mededeling aan Onze Minister en de certificaathouders. In dat geval worden door de instelling de gegevens, bedoeld in artikel 15, eerste lid, onder e, overgedragen aan Onze Minister dan wel, na toestemming van Onze Minister en de certificaathouders, een andere instelling die voor dezelfde taken is aangewezen.  

### Artikel  15c  

1.  Een aanvraag om aanwijzing gaat vergezeld van het bewijs dat is voldaan aan de criteria, bedoeld in artikel 15, eerste lid, dan wel van een verklaring waaruit de bereidheid blijkt om voor eigen rekening een onderzoek naar het voldoen aan deze criteria te ondergaan.   
2.  Een aanwijzing kan worden geweigerd, dan wel worden gewijzigd of ingetrokken, indien niet of niet volledig is voldaan aan de bij de wet of bij of krachtens dit besluit gestelde voorschriften. Een aanwijzing kan worden ingetrokken indien de instelling gedurende een aaneengesloten periode van twee jaar geen werkzaamheden, waarvoor zij is aangewezen, heeft uitgevoerd.   
3.  Bij ministeriële regeling kunnen nadere regels worden gesteld met betrekking tot het eerste en tweede lid.  

### Artikel  15d  

####Verstrekken van gegevens

Treedt in werking op een nader te bepalen tijdstip 

1.  De aangewezen instelling verstrekt de Stichting Raad voor Accreditatie te Utrecht desgevraagd kosteloos alle informatie die deze nodig heeft bij de uitvoering van het bepaalde bij of krachtens artikel 15c.   
2.  Bij ministeriele regeling worden nadere regels gesteld betreffende het kosteloos verstrekken van gegevens en inlichtingen door een aangewezen instelling aan Onze Minister of de toezichthouder respectievelijk door Onze Minister of de toezichthouder aan de in het eerste lid genoemde Stichting Raad voor Accreditatie of een aangewezen instelling, die zijn verkregen door de uitvoering of het toezicht op de naleving van het bepaalde bij of krachtens de wet, welke noodzakelijk zijn voor de uitvoering van hun wettelijke taken.  

### Hoofdstuk  VI  

####Overgangs- en slotbepalingen

### Artikel  15e  

####Merk van goedkeuring

Treedt in werking op een nader te bepalen tijdstip 

Een merk van goedkeuring, afgegeven op grond van de wet, en geldend op dag voorafgaand aan de datum van inwerkingtreding van het besluit van 7 september 2009, Stb. 395, wordt geacht te zijn afgegeven met inachtneming van de bij of krachtens dit besluit gestelde bepalingen, zoals die luiden met ingang van de datum van inwerkingtreding van evengenoemd besluit, onverminderd het bepaalde bij of kachtens de artikelen 9a en 9b. 

### Artikel  15f  

####Aanwijzing aangewezen instelling op verzoek

Treedt in werking op een nader te bepalen tijdstip 

1.  Een aanwijzing als aangewezen instelling op verzoek, afgegeven op grond van de wet, en geldend op de dag, voorafgaand aan de datum van inwerkingtreding van het besluit van 7 september 2009, Stb. 395, wordt geacht te zijn gegeven met inachtneming van de bij of krachtens dit besluit gestelde bepalingen, zoals die luiden met ingang van de datum van inwerkingtreding van evengenoemd besluit.   
2.  Onverminderd het derde en zesde lid, vervalt de aanwijzing, bedoeld in het eerste lid, van rechtswege vierentwintig maanden na de datum van inwerkingtreding van de ministeriële regeling, bedoeld in artikel 15, tweede lid.   
3.  De aanwijzing, bedoeld in het eerste lid, met een vervaldatum, gelegen voor de in het tweede lid bedoelde vervaldatum, vervalt van rechtswege op de oorspronkelijke vervaldatum, tenzij de betrokken instelling binnen vijf maanden na de datum van inwerkingtreding van de ministeriële regeling, bedoeld in artikel 15, tweede lid, en voorafgaand aan de oorspronkelijke vervaldatum een verzoek tot beoordeling ten behoeve van een hernieuwde aanwijzing heeft ingediend bij de Stichting Raad voor Accreditatie te Utrecht. Alsdan blijft de aanwijzing van kracht tot uiterlijk de in het tweede lid bedoelde vervaldatum van rechtswege.   
4.  De instelling waarvan de aanwijzing op grond van het tweede of derde lid vervalt, kan Onze Minister vragen om hernieuwde aanwijzing met inachtneming van de bij of krachtens dit besluit gestelde bepalingen, zoals die luiden met ingang van de datum van inwerkingtreding van het besluit van 7 september 2009, Stb. 395.   
5.  In afwijking van artikel 15a, vierde lid, zijn de aan de beoordeling door de in het derde lid genoemde Raad voor Accreditatie verbonden kosten voor rekening van Onze Minister, indien de instelling, bedoeld in het eerste lid, een verzoek tot beoordeling ten behoeve van een hernieuwde aanwijzing heeft ingediend bij voornoemde Stichting Raad voor Accreditatie binnen vijf maanden na de datum van inwerkingtreding van de ministeriële regeling, bedoeld in artikel 15, tweede lid.   
6.  Indien Onze Minister op een aanvraag tot hernieuwde aanwijzing beslist op een tijdstip gelegen voor de in het tweede lid bedoelde vervaldatum van rechtswege, vervalt de oorspronkelijke aanwijzing met ingang van de datum van inwerkingtreding van de hernieuwde aanwijzing.  

###Artikel 16 

Dit besluit berust op de artikelen 1, 3 tot en met 11, 11a, 13, 14, 16 en 32b, eerste lid, van de wet. 

### Artikel  17  

Dit besluit kan worden aangehaald als "Warenwetbesluit containers". 

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State.   

’s-Gravenhage 
25 maart 1983  
Beatrix  

De Staatssecretaris van Sociale Zaken en Werkgelegenheid, 
A. Kappeyne van de Coppello   

De Staatssecretaris van Verkeer en Waterstaat, 
J.F. Scherpenhuizen   

de achtentwintigste april 1983 

De Minister van Justitie, 
F. Korthals Altes    
