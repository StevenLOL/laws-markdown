<meta http-equiv='Content-Type' content='text/html; charset=utf-8' />

##Besluit van 6 juni 2012, houdende regels voor overheden over de doorberekening van kosten en de toepassing van het bevoordelingsverbod (Besluit markt en overheid)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Economische Zaken, Landbouw en Innovatie van 20 maart 2012, nr. WJZ / 12037272, gedaan na overleg met Onze Minister van Binnenlandse Zaken en Koninkrijksrelaties en Onze Minister van Infrastructuur en Milieu;

Gelet op de [artikelen 25g, tweede lid, onderdeel d](../../../../../../wet/mededingingswet/BWBR0008691/README.md), en [25m van de Mededingingswet](../../../../../../wet/mededingingswet/BWBR0008691/README.md),

De Afdeling advisering van de Raad van State gehoord (advies van 3 mei 2012, nr. W15.12.0094/IV);

Gezien het nader rapport van Onze Minister van Economische Zaken, Landbouw en Innovatie van 31 mei 2012, nr. WJZ / 12060173, uitgebracht na overleg met Onze Minister van Binnenlandse Zaken en Koninkrijksrelaties en Onze Minister van Infrastructuur en Milieu;
Hebben goedgevonden en verstaan:    

### Artikel  1  

####Begripsbepalingen

In dit besluit wordt verstaan onder de wet: de [Mededingingswet](../../../../../../wet/mededingingswet/BWBR0008691/README.md). 

### Artikel  2  

####Overheidsbedrijf

Een publiekrechtelijke rechtspersoon is in staat in een onderneming het beleid te bepalen in de zin van [artikel 25g, eerste lid, onder a, van de wet](../../../../../../wet/mededingingswet/BWBR0008691/README.md): 

a. indien hij, al dan niet tezamen met een of meer andere publiekrechtelijke rechtspersonen, een bindende voordracht kan doen of kan laten doen voor de benoeming van meer dan de helft van de leden van het bestuur of het toezichthoudend orgaan van de rechtspersoon van de onderneming;  

b. indien de onderneming een dochtermaatschappij is in de zin van [artikel 24a van Boek 2 van het Burgerlijk Wetboek](../../../../../../wet/burgerlijk/wetboek/boek/2/BWBR0003045/README.md) van een rechtspersoon waarvoor onderdeel a van toepassing is.   

### Artikel  3  

####Uitgangspunten kostendoorberekening

De doorberekening van de integrale kosten van goederen of diensten, bedoeld in [artikel 25i, eerste lid, van de wet](../../../../../../wet/mededingingswet/BWBR0008691/README.md), geschiedt op grond van consequent toegepaste en objectief te rechtvaardigen bedrijfseconomische principes, met dien verstande dat de kosten worden berekend met toepassing van een stelsel van baten en lasten. 

### Artikel  4  

####Categorieën van goederen en diensten

Indien bij het verrichten van economische activiteiten verscheidene soorten goederen of diensten worden aangeboden, kan de kostendoorberekening, bedoeld in [artikel 25i, eerste lid, van de wet](../../../../../../wet/mededingingswet/BWBR0008691/README.md), voor deze goederen of diensten gezamenlijk geschieden voor zover die goederen of diensten tot dezelfde markt behoren. 

### Artikel  5  

####Kostenbegrip

1.  Bij de kostendoorberekening, bedoeld in [artikel 25i, eerste lid, van de wet](../../../../../../wet/mededingingswet/BWBR0008691/README.md), worden in elk geval in aanmerking genomen: 

a. operationele kosten;  

b. afschrijvings- en onderhoudskosten;  

c. vermogenskosten.     
2.  Een bestuursorgaan is niet gehouden bij de kostendoorberekening, bedoeld in [artikel 25i, eerste lid, van de wet](../../../../../../wet/mededingingswet/BWBR0008691/README.md), de kosten in aanmerking te nemen van: 

a. beleidsvoorbereiding en inspraak;  

b. toezicht en handhaving;  

c. bezwaar en beroep.    

### Artikel  6  

####Kosten inzake activa

Indien voor de kostendoorberekening, bedoeld in [artikel 25i, eerste lid, van de wet](../../../../../../wet/mededingingswet/BWBR0008691/README.md), kosten worden bepaald die betrekking hebben op activa, wordt daarbij uitgegaan van de jaarstukken, voor zover deze relevante gegevens betreffende die activa bevatten, en van de regels die bij of krachtens wet inzake de waardering en afschrijving van activa zijn bepaald, onverlet het bepaalde in artikel 3. 

### Artikel  7  

####Vermogenskosten

Indien voor de kostendoorberekening, bedoeld in [artikel 25i, eerste lid, van de wet](../../../../../../wet/mededingingswet/BWBR0008691/README.md), de in artikel 25i, derde lid, van de wet bedoelde vermogenskosten worden bepaald, wordt daarbij uitgegaan van de gewogen gemiddelde kosten van het vermogen dat wordt aangewend voor de financiering van de desbetreffende economische activiteiten, tenzij het activiteiten betreft waarvoor afzonderlijke financiering plaatsvindt. 

### Artikel  8  

####Toerekening

Ongeacht of het directe of indirecte kosten betreft, worden bij de kostendoorberekening, bedoeld in [artikel 25i, eerste lid, van de wet](../../../../../../wet/mededingingswet/BWBR0008691/README.md), de kosten van productiemiddelen die geheel of gedeeltelijk worden aangewend voor het leveren van goederen of het verrichten van diensten naar rato van het gebruik van die productiemiddelen toegerekend aan die goederen of diensten. 

### Artikel  9  

####Bevoordeling

Als bevoordeling in de zin van [artikel 25j, eerste lid, van de wet](../../../../../../wet/mededingingswet/BWBR0008691/README.md) wordt aangemerkt de toekenning van een subsidie waarvoor ondernemingen die geen deel uitmaken van een publiekrechtelijke rechtspersoon en die geen overheidsbedrijf zijn, niet in aanmerking komen. 

### Artikel  10  

####Toepasselijke bepalingen inzake kostendoorberekening

Voor de bepaling van de integrale kosten, bedoeld in [artikel 25j, tweede lid, onderdeel b, van de wet](../../../../../../wet/mededingingswet/BWBR0008691/README.md), zijn de artikelen 3 tot en met 9 van overeenkomstige toepassing. 

### Artikel  11  

####Inwerkingtreding

Dit besluit treedt in werking op het tijdstip waarop de [Wet van 24 maart 2011 tot wijziging van de Mededingingswet ter invoering van regels inzake ondernemingen die deel uitmaken van een publiekrechtelijke rechtspersoon of die hiermee zijn verbonden (aanpassing Mededingingswet ter invoering van gedragsregels voor de overheid)](../../../../../../wet/wet/markt/en/overheid/BWBR0029818/README.md) (Stb. 2011, 162) in werking treedt. 

### Artikel  12  

####Citeertitel

Dit besluit wordt aangehaald als: Besluit markt en overheid. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
6 juni 2012  
Beatrix  

De Minister van Economische Zaken, Landbouw en Innovatie,  
M. J. M. Verhagen   

de *veertiende* juni 2012 

De Minister van Veiligheid en Justitie,  
I. W. Opstelten    
