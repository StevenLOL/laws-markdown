<meta http-equiv='Content-Type' content='text/html; charset=utf-8' />

##Besluit van 11 juli 2012 tot vaststelling van regels over de verstrekking van systematische informatie in het kader van interbestuurlijk toezicht (Besluit verstrekking systematische toezichtinformatie)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Binnenlandse Zaken en Koninkrijksrelaties van 19 april 2012, 2012-0000227850, DCB/CZW/S&B;

Gelet op de [artikelen 119, derde lid](../../../../../../wet/gemeentewet/BWBR0005416/README.md), en [124h van de Gemeentewet](../../../../../../wet/gemeentewet/BWBR0005416/README.md) en [117, derde lid](../../../../../../wet/provinciewet/BWBR0005645/README.md), en [121f van de Provinciewet](../../../../../../wet/provinciewet/BWBR0005645/README.md);

De Afdeling advisering van de Raad van State gehoord (advies van 22 juni 2012, nr. W04.12.0132/I);

Gezien het nader rapport van Onze Minister van Binnenlandse Zaken en Koninkrijksrelaties van 6 juli 2012, nr. 2012-0000394262, DCB/CZW/S&B;
Hebben goedgevonden en verstaan:    

### Artikel  1  

In dit besluit en op dit besluit gebaseerde regelingen en provinciale verordeningen wordt verstaan onder: 

a.  *wettelijke taak:* de wettelijk gevorderde beslissingen, handelingen of resultaten, bedoeld in [artikel 124, eerste lid, van de Gemeentewet](../../../../../../wet/gemeentewet/BWBR0005416/README.md) of [artikel 121, eerste lid, van de Provinciewet](../../../../../../wet/provinciewet/BWBR0005645/README.md);  

b.  *toezicht:* het verzamelen van de informatie door het provinciebestuur of Onze Minister die het aangaat over de vraag of de uitvoering van een wettelijke taak voldoet aan de daaraan gestelde eisen, het zich daarna vormen van een oordeel daarover en het eventueel naar aanleiding daarvan interveniëren;  

c.  *toezichtinformatie:* informatie die door het provinciebestuur of Onze Minister die het aangaat van het gemeentebestuur of het provinciebestuur wordt gevraagd ten behoeve van het toezicht;  

d.  *systematische toezichtinformatie:* toezichtinformatie die van meer dan één gemeentebestuur of provinciebestuur wordt gevraagd of die vaker dan één keer wordt gevraagd.   

### Artikel  2  

1.  Onze Minister die het aangaat kan, voor zover hij met toezicht is belast, met inachtneming van dit besluit bij ministeriële regeling de verplichting opleggen tot het periodiek aan hem verstrekken van systematische toezichtinformatie.   
2.  Voor zover gedeputeerde staten of de commissaris van de Koning met toezicht zijn belast, kunnen provinciale staten met inachtneming van dit besluit bij verordening de verplichting opleggen tot het periodiek verstrekken van systematische toezichtinformatie aan gedeputeerde staten of de commissaris van de Koning.   
3.  Onze Minister die het aangaat, gedeputeerde staten of de commissaris van de Koning kan onderscheidenlijk kunnen, voor zover hij, onderscheidenlijk zij, met toezicht is belast, de verplichting opleggen tot eenmalige verstrekking van systematische toezichtinformatie overeenkomstig artikel 6.  

### Artikel  3  

Het provinciebestuur of Onze Minister kan een jaarplan opstellen waarin de prioriteiten inzake het toezicht worden gesteld. 

### Artikel  4  

1.  De verplichting tot het verstrekken van systematische toezichtinformatie wordt slechts opgelegd, voor zover en voor zolang dit noodzakelijk is voor de uitoefening van het toezicht.   
2.  De verplichting tot het verstrekken van systematische toezichtinformatie wordt slechts opgelegd, indien het provinciebestuur of Onze Minister die het aangaat de gegevens niet op andere wijze kan verkrijgen of indien de door het provinciebestuur of Onze Minister te leveren inspanning ter verkrijging van de gegevens niet opweegt tegen de inspanning die het gemeentebestuur of het provinciebestuur levert bij het verstrekken van de systematische toezichtinformatie.  

### Artikel  5  

1.  Bij een verplichting tot periodieke verstrekking van systematische toezichtinformatie wordt bepaald: 

a. over welke wettelijke taak informatie wordt gevraagd;  

b. welke gegevens worden verstrekt;  

c. op welk tijdstip de informatie wordt verstrekt;  

d. op welke wijze de informatie wordt verstrekt.     
2.  In de in artikel 2 bedoelde regeling of verordening wordt voor een verplichting als bedoeld in het eerste lid een vrijstelling verleend, voor zover: 

a. het provinciebestuur of Onze Minister die het aangaat reeds over de informatie beschikt;  

b. de uitvoering van de wettelijke taak waarop de informatie betrekking heeft, hiertoe aanleiding geeft.    

### Artikel  6  

1.  De verplichting tot eenmalige verstrekking van systematische toezichtinformatie wordt slechts opgelegd in geval de verplichting noodzakelijk is: 

a. ter uitwerking van een op toezicht betrekking hebbend onderzoeksthema dat is opgenomen in het jaarplan, bedoeld in artikel 3 of een ander bij of krachtens de wet voorzien jaarplan;  

b. wegens een ernstige onvoorziene gebeurtenis die aanleiding geeft tot toezicht dat niet in het jaarplan is voorzien.     
2.  De verplichting wordt voor een onderzoeksthema als bedoeld in het eerste lid, onderdeel a, niet voor twee achtereenvolgende jaren opgelegd.   
3.  Bij het opleggen van de verplichting wordt een termijn gesteld die het gemeentebestuur of het provinciebestuur voldoende gelegenheid geeft om aan de verplichting te voldoen.  

### Artikel  7  

Dit besluit treedt in werking op het tijdstip waarop de [artikelen 1.1](../../../../../../wet/wet/revitalisering/generiek/toezicht/BWBR0031628/README.md) en [1.2 van de Wet revitalisering generiek toezicht](../../../../../../wet/wet/revitalisering/generiek/toezicht/BWBR0031628/README.md) in werking treden. 

### Artikel  8  

Dit besluit wordt aangehaald als: Besluit verstrekking systematische toezichtinformatie. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
11 juli 2012  
Beatrix  

De Minister van Binnenlandse Zaken en Koninkrijksrelaties,  
J. W. E. Spies   

de *negentiende* juli 2012 

De Minister van Veiligheid en Justitie,  
I. W. Opstelten    
