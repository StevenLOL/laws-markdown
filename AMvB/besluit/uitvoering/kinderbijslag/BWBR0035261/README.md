<meta http-equiv='Content-Type' content='text/html; charset=utf-8' />

##Besluit van 25 juni 2014, houdende uitvoering van de Algemene Kinderbijslagwet (Besluit uitvoering kinderbijslag)

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Op de voordracht van Onze Minister van Sociale Zaken en Werkgelegenheid van 18 april 2014, nr. 2014-000054537;

Gelet op de [artikelen 7, vijfde, zesde en achtste lid](../../../../../wet/algemene/kinderbijslagwet/BWBR0002368/README.md),[ 7a, vierde lid](../../../../../wet/algemene/kinderbijslagwet/BWBR0002368/README.md), [14, tweede lid](../../../../../wet/algemene/kinderbijslagwet/BWBR0002368/README.md), en [18, zevende lid, van de Algemene Kinderbijslagwet](../../../../../wet/algemene/kinderbijslagwet/BWBR0002368/README.md);

De Afdeling advisering van de Raad van State gehoord (advies van 7 mei 2014, no. W12.14.0104/III);

Gezien het nader rapport van Onze Minister van Sociale Zaken en Werkgelegenheid van 23 juni 2014, nr. 2014-0000077223;
Hebben goedgevonden en verstaan:     
### Hoofdstuk  1  

####Algemene bepalingen

### Artikel  1  

####Begripsbepalingen

In dit besluit wordt verstaan onder: 

a.  *wet:* de [Algemene Kinderbijslagwet](../../../../../wet/algemene/kinderbijslagwet/BWBR0002368/README.md);  

b.  *onderhoud van het kind:* de kosten die noodzakelijkerwijs verband houden met het onderhoud van het kind.   

### Hoofdstuk  2  

####Het inkomen van het kind

### Artikel  2  

####Inkomen van het kind

Onder inkomen van het kind als bedoeld in [artikel 7, vijfde lid, van de wet](../../../../../wet/algemene/kinderbijslagwet/BWBR0002368/README.md) wordt verstaan inkomen uit arbeid als bedoeld in [artikel 2:2 van het Algemeen inkomensbesluit socialezekerheidswetten](../../../../../AMvB/algemeen/inkomensbesluit/socialezekerheidswetten/BWBR0029368/README.md) of overig inkomen als bedoeld in [artikel 2:4, eerste lid, onderdeel a en g, van het Algemeen inkomensbesluit socialezekerheidswetten](../../../../../AMvB/algemeen/inkomensbesluit/socialezekerheidswetten/BWBR0029368/README.md), met toepassing van [artikel 2:5 van het Algemeen inkomensbesluit socialezekerheidswetten](../../../../../AMvB/algemeen/inkomensbesluit/socialezekerheidswetten/BWBR0029368/README.md) en na aftrek, voor zover van toepassing, van de daarvoor verschuldigde loonbelasting of inkomstenbelasting en premies volksverzekeringen, dan wel bijdragen die met die premies overeenkomen. 

### Artikel  3  

####Bedrag inkomen van het kind

1.  Het bedrag, bedoeld in [artikel 7, vijfde lid, van de wet](../../../../../wet/algemene/kinderbijslagwet/BWBR0002368/README.md), is € 1.266 per kalenderkwartaal.   
2.  Bij ministeriële regeling kan het bedrag, genoemd in het eerste lid, ieder jaar per 1 januari worden gewijzigd op grond van de ontwikkeling die het basiskinderbijslagbedrag op grond van [artikel 13, derde lid, van de wet](../../../../../wet/algemene/kinderbijslagwet/BWBR0002368/README.md) heeft ondergaan in de periode 2 juli tot en met 1 juli direct daaraan voorafgaand.   
3.  Het in het tweede lid bedoelde bedrag wordt afgerond op hele euro’s.  

### Artikel  4  

####Inkomen uit vakantiewerk

1.  Inkomen tot een totaalbedrag van € 1.300 dat het kind tijdens de zomervakantie uit arbeid verwerft, voor zover deze arbeid niet voor een langere periode ook buiten de zomervakantie wordt verricht en mits deze arbeid geen deel uitmaakt van de studie of beroepsopleiding die dat kind volgt, wordt niet als inkomen als bedoeld in artikel 2 aangemerkt.   
2.  Bij ministeriële regeling kan het bedrag, genoemd in het eerste lid, ieder jaar per 1 januari worden gewijzigd op grond van de ontwikkeling die het basiskinderbijslagbedrag op grond van [artikel 13, derde lid, van de wet](../../../../../wet/algemene/kinderbijslagwet/BWBR0002368/README.md) heeft ondergaan in de periode 2 juli tot en met 1 juli direct daaraan voorafgaand.   
3.  Het in het tweede lid bedoelde bedrag wordt afgerond op hele euro’s.  

### Hoofdstuk  3  

####Het onderhoud van het kind

### Artikel  5  

####Bedrag onderhoud van het kind voor enkele kinderbijslag dat niet tot het huishouden van de verzekerde behoort

1.  Het bedrag van de door de verzekerde aan het onderhoud van het kind te leveren bijdrage om voor kinderbijslag in aanmerking te komen, bedoeld in [artikel 7, eerste lid, onderdeel b, van de wet](../../../../../wet/algemene/kinderbijslagwet/BWBR0002368/README.md), is € 416 per kalenderkwartaal.   
2.  Bij ministeriële regeling kan het bedrag, genoemd in het eerste lid, ieder jaar per 1 januari worden gewijzigd op grond van de ontwikkeling die het basiskinderbijslagbedrag op grond van [artikel 13, derde lid, van de wet](../../../../../wet/algemene/kinderbijslagwet/BWBR0002368/README.md) heeft ondergaan in de periode 2 juli tot en met 1 juli direct daaraan voorafgaand.   
3.  Het in het tweede lid bedoelde bedrag wordt afgerond op hele euro’s.  

### Artikel  6  

####Bedrag onderhoud van het kind voor dubbele kinderbijslag dat niet tot het huishouden van de verzekerde behoort

1.  Het bedrag van de door de verzekerde aan het onderhoud van het kind te leveren bijdrage om voor verdubbeling van de kinderbijslag in aanmerking te komen, bedoeld in [artikel 7, zesde lid, van de wet](../../../../../wet/algemene/kinderbijslagwet/BWBR0002368/README.md), is € 1.103 per kalenderkwartaal.   
2.  Bij ministeriële regeling kan het bedrag, genoemd in het eerste lid, ieder jaar per 1 januari worden gewijzigd op grond van de ontwikkeling die het basiskinderbijslagbedrag op grond van [artikel 13, derde lid, van de wet](../../../../../wet/algemene/kinderbijslagwet/BWBR0002368/README.md) heeft ondergaan in de periode 2 juli tot en met 1 juli direct daaraan voorafgaand.   
3.  Het in het tweede lid bedoelde bedrag wordt afgerond op hele euro’s.   
4.  Voor de toepassing van het eerste lid in de periode van 1 juli 2014 tot en met 31 december 2014 wordt het kind geacht grotendeels door de verzekerde te worden onderhouden als bedoeld in [artikel 7, derde lid, van de wet](../../../../../wet/algemene/kinderbijslagwet/BWBR0002368/README.md) zoals dat luidde op de dag voor inwerkingtreding van [artikel I, onderdeel A, van de Wet hervorming kindregelingen](../../../../../wet/wet/hervorming/kindregelingen/BWBR0035259/README.md), indien het bedrag van de door de verzekerde aan het onderhoud van het kind te leveren bijdrage € 1.103 per kalendermaand bedraagt.  

### Artikel  7  

####Forfaitaire onderhoudsbijdrage

1.  In het bedrag van de door de verzekerde minimaal aan het onderhoud van het kind te leveren bijdrage om voor kinderbijslag in aanmerking te komen, bedoeld in [artikel 7, eerste lid, onderdeel b, en het zesde lid, van de wet](../../../../../wet/algemene/kinderbijslagwet/BWBR0002368/README.md) wordt in ieder geval geacht te zijn begrepen een bedrag van € 10 per dag dat het kind bij de verzekerde verblijft of de verzekerde bij het kind verblijft.   
2.  Indien het bedrag, genoemd in [artikel 40, eerste lid, onderdeel a, van de Uitvoeringsregeling inkomstenbelasting 2001](../../../../../ministeriele-regeling/uitvoeringsregeling/inkomstenbelasting/2001/BWBR0012031/README.md) wordt gewijzigd, wordt bij ministeriële regeling het bedrag genoemd in het eerste lid, overeenkomstig en met ingang van het zelfde tijdstip gewijzigd.  

### Artikel  8  

####Optellen bijdragen onderhoud van het kind

Voor het vaststellen van de hoogte van de bijdrage die de verzekerde per kalenderkwartaal levert aan het onderhoud van het kind, bedoeld in artikel 5, eerste lid en artikel 6, eerste lid, mogen de bijdragen aan het onderhoud van dat kind van personen die rechthebbenden zijn op grond van de [wet](../../../../../wet/algemene/kinderbijslagwet/BWBR0002368/README.md) bij elkaar worden opgeteld, en mogen tevens als die personen geen gezamenlijk huishouden vormen, de bijdragen aan het onderhoud van dat kind van degene met wie zij een gezamenlijk huishouden vormen, daarbij worden opgeteld. 

### Hoofdstuk  4  

####Samenloop

### Artikel  9  

####Samenloop bij recht op kinderbijslag en alimentatieverplichtingen

1.  Indien voor een kind, dat niet als eigen kind, aangehuwd kind of pleegkind behoort tot een huishouden, over eenzelfde tijdvak recht op kinderbijslag bestaat voor twee personen van wie één persoon krachtens overeenkomst of rechterlijke uitspraak verplicht is bijdragen te leveren voor levensonderhoud ten behoeve van dat kind, wordt de kinderbijslag, waarop laatstbedoeld persoon recht heeft, niet uitbetaald.   
2.  Het eerste lid vindt uitsluitend toepassing ten aanzien van overeenkomsten en rechterlijke uitspraken die tot stand zijn gekomen voorafgaand aan de dag waarop dit besluit in werking is getreden.  

### Artikel  10  

####Uitbetaling kinderbijslag bij co-ouderschap

Indien twee personen die recht hebben op kinderbijslag voor eenzelfde kind, dit kind op basis van een overeenkomst of rechterlijke beschikking overwegend in gelijke mate verzorgen en onderhouden zonder met elkaar een gemeenschappelijke huishouding te voeren, wordt tenzij in de overeenkomst anders is overeengekomen of in de rechterlijke beschikking anders is bepaald, het recht van één van deze personen op de kinderbijslag gelijk verdeeld uitbetaald aan beide verzekerden en wordt het recht van de andere persoon niet uitbetaald. 

### Hoofdstuk  5  

####Kinderbijslag bij intensieve zorg

Treedt in werking op een nader te bepalen tijdstip 

### Artikel  11  

####Indicatiebesluit

Treedt in werking op een nader te bepalen tijdstip 

In dit hoofdstuk wordt verstaan onder indicatiebesluit: een besluit van een indicatieorgaan als bedoeld in [artikel 9a van de AWBZ](../../../../../wet/algemene/wet/bijzondere/ziektekosten/BWBR0002614/README.md), onderscheidenlijk van de stichting, bedoeld in [artikel 9b, vierde lid, van de AWBZ](../../../../../wet/algemene/wet/bijzondere/ziektekosten/BWBR0002614/README.md), waarbij beoordeeld wordt of en in welke omvang het kind is aangewezen op een of meer vormen van zorg als bedoeld in [artikel 2 van het Zorgindicatiebesluit](../../../../../AMvB/zorgindicatiebesluit/BWBR0008946/README.md), onderscheidenlijk [artikel 9, onderdeel a, van het Uitvoeringsbesluit Wet op de jeugdzorg](../../../../../AMvB/uitvoeringsbesluit/wet/op/de/jeugdzorg/BWBR0017751/README.md). 

### Artikel  12  

####Aanwijzing intensieve zorg

Treedt in werking op een nader te bepalen tijdstip 

Van intensieve zorg als bedoeld in [artikel 7a, eerste lid, van de wet](../../../../../wet/algemene/kinderbijslagwet/BWBR0002368/README.md) is sprake indien het kind blijkens een geldig indicatiebesluit is aangewezen op tien of meer uren per week zorg als bedoeld in de [artikelen 4](../../../../../AMvB/besluit/zorgaanspraken/awbz/BWBR0014149/README.md), [5](../../../../../AMvB/besluit/zorgaanspraken/awbz/BWBR0014149/README.md), [6](../../../../../AMvB/besluit/zorgaanspraken/awbz/BWBR0014149/README.md), [8](../../../../../AMvB/besluit/zorgaanspraken/awbz/BWBR0014149/README.md), [9](../../../../../AMvB/besluit/zorgaanspraken/awbz/BWBR0014149/README.md), [9a](../../../../../AMvB/besluit/zorgaanspraken/awbz/BWBR0014149/README.md) en [13 van het Besluit zorgaanspraken AWBZ](../../../../../AMvB/besluit/zorgaanspraken/awbz/BWBR0014149/README.md), waarbij voor behandeling, begeleiding, verblijf of voortgezet verblijf een dagdeel geldt als 4 uren en een etmaal als 24 uren. 

### Artikel  13  

####Met indicatiebesluit gelijk te stellen besluiten

Treedt in werking op een nader te bepalen tijdstip 

1.  Met een indicatiebesluit wordt gelijkgesteld een medisch advies van een door de Sociale verzekeringsbank aan te wijzen onafhankelijke deskundige organisatie, waaruit blijkt dat het kind dat in het buitenland woont een vergelijkbare behoefte aan intensieve zorg heeft als bedoeld in artikel 12.   
2.  Met een indicatiebesluit wordt gelijkgesteld, voor wat betreft de zorg als bedoeld in [artikel 8 van het Besluit zorgaanspraken AWBZ](../../../../../AMvB/besluit/zorgaanspraken/awbz/BWBR0014149/README.md), die in verband met een zintuiglijke handicap wordt verleend, een verklaring die afgegeven is door een toegelaten zorgaanbieder met erkende deskundigheid, waaruit blijkt dat het kind, al dan niet in combinatie met een ander indicatiebesluit, is aangewezen op tien of meer uren per week zorg.  

### Artikel  14  

####Verplichting stukken te overleggen

Treedt in werking op een nader te bepalen tijdstip 

1.  Indien ten aanzien van een kind een indicatiebesluit als bedoeld in artikel 11 is afgegeven, wordt ten behoeve van de vaststelling van het recht op een verdubbeling van het bedrag aan kinderbijslag, bedoeld in [artikel 7a, eerste lid, van de wet](../../../../../wet/algemene/kinderbijslagwet/BWBR0002368/README.md), het indicatiebesluit bij de aanvraag overgelegd.   
2.  Het eerste lid is van overeenkomstige toepassing op de verklaring, bedoeld in artikel 13, tweede lid.  

### Hoofdstuk  6  

####Dubbele kinderbijslag bij om onderwijsredenen niet thuis wonende kinderen

Treedt in werking op een nader te bepalen tijdstip 

### Artikel  15  

####Aanwijzing beroep en woonplaats verzekerde

Treedt in werking op een nader te bepalen tijdstip 

1.  Onder beroep als bedoeld in [artikel 7, zesde lid, onderdeel b, onder 2°, van de wet](../../../../../wet/algemene/kinderbijslagwet/BWBR0002368/README.md) wordt verstaan: het beroep dat wordt uitgeoefend door de personen, bedoeld in [artikel 1, eerste lid, onderdelen b, c en d, van de Subsidieregeling opvang kinderen van ouders met trekkend/varend bestaan](../../../../../ministeriele-regeling/subsidieregeling/opvang/kinderen/van/ouders/met/trekkendvarend/bestaan/BWBR0026965/README.md), alsmede het beroep dat wordt uitgeoefend door een persoon die op grond van artikel 1, tweede lid, van genoemde subsidieregeling is gelijkgesteld met een in artikel 1, eerste lid, onderdelen b, c en d, van de genoemde subsidieregeling genoemde persoon.   
2.  Onder deel van Nederland als bedoeld in [artikel 7, zesde lid, onderdeel b, onder 3°, van de wet](../../../../../wet/algemene/kinderbijslagwet/BWBR0002368/README.md) wordt verstaan: Ameland, Vlieland, Terschelling of Schiermonnikoog.  

### Hoofdstuk  7  

####Wijziging van enkele besluiten

### Artikel  16  

####[Besluit regels export uitkeringen](../../../../../AMvB/besluit/regels/export/uitkeringen/BWBR0011049/README.md)

Treedt in werking op een nader te bepalen tijdstip 

Wijzigt het Besluit regels export uitkeringen. 

### Artikel  17  

####[Uitvoeringsbesluit Tijdelijke wet pilot loondispensatie](../../../../../AMvB/uitvoeringsbesluit/tijdelijke/wet/pilot/loondispensatie/BWBR0027709/README.md)

Treedt in werking op een nader te bepalen tijdstip 

Wijzigt het Uitvoeringsbesluit Tijdelijke wet pilot loondispensatie. 

### Hoofdstuk  8  

####Overgangs- en slotbepalingen

### Artikel  18  

####Overgangsbepaling [artikel 2 van de Regeling inkomen kinderbijslag 1997](../../../../../ministeriele-regeling/regeling/inkomen/kinderbijslag/1997/BWBR0008727/README.md)

1.  Het in mindering brengen van de kosten van verwerving, inning en behoud van het inkomen, bedoeld in [artikel 2 van de Regeling inkomen kinderbijslag 1997](../../../../../ministeriele-regeling/regeling/inkomen/kinderbijslag/1997/BWBR0008727/README.md), zoals dat artikel luidde op de dag voorafgaande aan de inwerkingtreding van dit besluit, blijft van toepassing op het kind dat op de datum van inwerkingtreding van dit besluit 16 jaar of ouder is.   
2.  Dit artikel vervalt twee jaar na de datum van inwerkingtreding van dit besluit.  

### Artikel  19  

####Overgangsbepaling [artikel 3, onderdeel b, onder 2°, van het Besluit onderhoudsvoorwaarden kinderbijslag](../../../../../AMvB/besluit/onderhoudsvoorwaarden/kinderbijslag/BWBR0007568/README.md)

1.  De inkomensgrens, bedoeld in [artikel 3, onderdeel b, onder 2°, van het Besluit onderhoudsvoorwaarden kinderbijslag](../../../../../AMvB/besluit/onderhoudsvoorwaarden/kinderbijslag/BWBR0007568/README.md), zoals dat artikel luidde op de dag voorafgaande aan de inwerkingtreding van dit besluit, blijft van toepassing op kinderen van wie het inkomen voor de inwerkingtreding van dit besluit werd getoetst aan deze grens.   
2.  Dit artikel vervalt twee jaar na de datum van inwerkingtreding van dit besluit.  

### Artikel  20  

####Aansluiting recht op extra bedrag aan kinderbijslag voor alleenverdieners (AKW) op recht op extra tegemoetkoming (TOG)

1.  Voor de toepassing van [artikel 7a, tweede lid, onderdeel b, van de wet](../../../../../wet/algemene/kinderbijslagwet/BWBR0002368/README.md) in het jaar 2015 wordt de verzekerde over het kalenderjaar 2014 geacht recht te hebben gehad op een verdubbeling van het bedrag aan kinderbijslag, indien hij over het jaar 2014 heeft voldaan aan de voorwaarden van artikel 5a van de Regeling tegemoetkoming ouders van thuiswonende gehandicapte kinderen.   
2.  Dit artikel vervalt met ingang van 1 januari 2016.  

### Artikel  21  

####Intrekking besluiten en regelingen

1.  De volgende besluiten worden ingetrokken: 

a. [Besluit onderhoudsvoorwaarden kinderbijslag](../../../../../AMvB/besluit/onderhoudsvoorwaarden/kinderbijslag/BWBR0007568/README.md);  

b. [Samenloopbesluit kinderbijslag](../../../../../AMvB/samenloopbesluit/kinderbijslag/BWBR0005361/README.md).     
2.  De volgende ministeriële regelingen worden ingetrokken: 

a. [Regeling inkomen kinderbijslag 1997](../../../../../ministeriele-regeling/regeling/inkomen/kinderbijslag/1997/BWBR0008727/README.md);  

b. Regeling forfaitaire bedragen onderhoudsvoorwaarden kinderbijslag 2012.    

### Artikel  22  

####Inwerkingtreding

1.  Indien het bij koninklijke boodschap van 2 september 2013 ingediende [voorstel van wet tot wijziging van de Algemene Kinderbijslagwet, de Wet op het kindgebonden budget, de Wet werk en bijstand, de Wet inkomstenbelasting 2001, de Wet studiefinanciering 2000 en enige andere wetten in verband met hervorming en versobering van de kindregelingen (Wet hervorming kindregelingen) ](../../../../../wet/wet/hervorming/kindregelingen/BWBR0035259/README.md)(33 716) tot wet is verheven en in werking treedt, treden de artikelen van dit besluit in werking op het tijdstip waarop [artikel I, onderdeel A, voor wat betreft artikel 7, eerste tot en met vijfde, achtste en negende lid, van die wet](../../../../../wet/wet/hervorming/kindregelingen/BWBR0035259/README.md) in werking treedt.   
2.  In afwijking van het eerste lid treedt hoofdstuk 5 en artikel 21, tweede lid, onderdeel c, in werking op het tijdstip waarop [artikel I, onderdeel B, van het in het eerste lid genoemde voorstel van wet](../../../../../wet/wet/hervorming/kindregelingen/BWBR0035259/README.md) tot wet is verheven en in werking treedt.   
3.  In afwijking van het eerste lid treedt hoofdstuk 6 in werking op het tijdstip waarop [artikel I, onderdeel A, voor wat betreft artikel 7, zesde lid van het in het eerste lid genoemde voorstel van wet](../../../../../wet/wet/hervorming/kindregelingen/BWBR0035259/README.md) tot wet is verheven en in werking treedt.   
4.  In afwijking van het eerste lid treedt artikel 16 in werking op het tijdstip waarop [artikel III, onderdeel A, van het in het eerste lid genoemde voorstel van wet](../../../../../wet/wet/hervorming/kindregelingen/BWBR0035259/README.md) tot wet is verheven en in werking treedt.   
5.  In afwijking van het eerste lid treedt artikel 17 in werking op het tijdstip waarop [artikel VIII, onderdeel B, tweede subonderdeel, van het in het eerste lid genoemde voorstel van wet](../../../../../wet/wet/hervorming/kindregelingen/BWBR0035259/README.md) tot wet is verheven en in werking treedt.  

### Artikel  23  

####Citeertitel

Dit besluit wordt aangehaald als: Besluit uitvoering kinderbijslag. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Wassenaar 
25 juni 2014  
Willem-Alexander  

De Minister van Sociale Zaken en Werkgelegenheid,  
L.F. Asscher   

de *zevenentwintigste* juni 2014 

De Minister van Veiligheid en Justitie,  
I.W. Opstelten    
