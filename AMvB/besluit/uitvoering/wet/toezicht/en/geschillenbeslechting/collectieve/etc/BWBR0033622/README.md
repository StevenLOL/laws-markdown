<meta http-equiv='Content-Type' content='text/html; charset=utf-8' />

##Besluit van 25 juni 2013, houdende uitvoering van de Wet toezicht en geschillenbeslechting collectieve beheersorganisaties auteurs- en naburige rechten

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Op de voordracht van de Staatssecretaris van Veiligheid en Justitie van 2 mei 2013, nr. 379877;

Gelet op [artikel 2, tweede lid, onderdeel h](../../../../../../../../../../wet/wet/toezicht/collectieve/beheersorganisaties/auteurs-/en/naburige/rechten/BWBR0014779/README.md), [artikel 3, eerste lid, onderdeel c](../../../../../../../../../../wet/wet/toezicht/collectieve/beheersorganisaties/auteurs-/en/naburige/rechten/BWBR0014779/README.md), en [artikel 17 van de Wet toezicht en geschillenbeslechting collectieve beheersorganisaties auteurs- en naburige rechten](../../../../../../../../../../wet/wet/toezicht/collectieve/beheersorganisaties/auteurs-/en/naburige/rechten/BWBR0014779/README.md);

De Afdeling advisering van de Raad van State gehoord (advies van 12 juni 2013, nr. W03.13.0141/II);

Gezien het nader rapport van de Staatssecretaris van Veiligheid en Justitie van 20 juni 2013, nr. 398877;
Hebben goedgevonden en verstaan:    

### Artikel  1  

1.  Van overschrijding van de in [artikel 2, tweede lid, onderdeel h, van de Wet toezicht en geschillenbeslechting collectieve beheersorganisaties auteurs- en naburige rechten](../../../../../../../../../../wet/wet/toezicht/collectieve/beheersorganisaties/auteurs-/en/naburige/rechten/BWBR0014779/README.md) bedoelde drempel is sprake in de volgende gevallen: 

a) de beheerskosten in het jaar waarop het jaarverslag betrekking heeft, bedragen meer dan 15% van het bedrag dat in dat jaar is geïnd,  

b) de beheerskosten in het jaar waarop het jaarverslag betrekking heeft bedragen meer dan 15% van het bedrag dat in dat jaar is verdeeld, of  

c) de beheerskosten in het jaar waarop het jaarverslag betrekking heeft ten opzichte van de beheerskosten in het voorafgaande jaar zijn gestegen met meer dan de consumentenprijsindex van het jaar waarop het jaarverslag betrekking heeft.     
2.  Een collectieve beheersorganisatie die de verdeling van rechtstreeks bij de gebruiker geïnde bedragen opdraagt aan een of meer andere collectieve beheersorganisaties baseert de berekening van het percentage als bedoeld in het eerste lid onder b op de gezamenlijke beheerskosten van de collectieve beheersorganisaties die betrokken zijn geweest bij de inning en de verdeling van de bedragen.   

### Artikel  2  

1.  De in [artikel 3, eerste lid, onderdeel c, van de Wet toezicht en geschillenbeslechting collectieve beheersorganisaties auteurs- en naburige rechten](../../../../../../../../../../wet/wet/toezicht/collectieve/beheersorganisaties/auteurs-/en/naburige/rechten/BWBR0014779/README.md) bedoelde indexering is het gemiddelde van de afgeleide consumentenprijsindex per 1 juni voorafgaand aan de vaststelling van de tariefstijging en de afgeleide consumentenprijsindex per 1 juni van het daaraan voorafgaande jaar.   
2.  De in het eerste lid bedoelde indexering kan bij ministeriële regeling worden gewijzigd.   

### Artikel  3  

Op voordracht van het College van Toezicht worden de volgende collectieve beheersorganisaties geschrapt uit de bijlage, bedoeld in [artikel 17, eerste lid, Wet toezicht en geschillenbeslechting collectieve beheersorganisaties auteurs- en naburige rechten](../../../../../../../../../../wet/wet/toezicht/collectieve/beheersorganisaties/auteurs-/en/naburige/rechten/BWBR0014779/README.md): 

– AGICOA Netherlands,  

– Stichting International Rights Collecting and Distribution Agency (IRDA),  

– Stichting Verdeling Videoproducenten (SVVP).    

### Artikel  4  

De in [artikel 17, tweede lid, van de Wet toezicht en geschillenbeslechting collectieve beheersorganisaties auteurs- en naburige rechten](../../../../../../../../../../wet/wet/toezicht/collectieve/beheersorganisaties/auteurs-/en/naburige/rechten/BWBR0014779/README.md) bedoelde drempel wordt vastgesteld op 1.000.000 euro.  

### Artikel  5  

1.  Dit besluit treedt in werking met ingang van 1 juli 2013. Indien het Staatsblad waarin dit besluit wordt geplaatst, wordt uitgegeven na 30 juni 2013, treedt het in werking met ingang van de dag na de datum van uitgifte van het Staatsblad waarin het wordt geplaatst, en werkt het terug tot en met 1 juli 2013.   
2.  Artikel 1 vervalt met ingang van 1 januari 2015.   

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Wassenaar 
25 juni 2013  
Willem-Alexander  

De Staatssecretaris van Veiligheid en Justitie, 
F. Teeven   

de *achtentwintigste* juni 2013 

De Minister van Veiligheid en Justitie, 
I.W. Opstelten    
