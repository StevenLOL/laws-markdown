<meta http-equiv='Content-Type' content='text/html; charset=utf-8' />

##Besluit van 19 januari 2015, houdende uitbreiding van de toepassing van de Wet ruimtevaartactiviteiten op het beheren van ongeleide satellieten (Besluit ongeleide satellieten)

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Op de voordracht van Onze Minister van Economische Zaken van 4 december 2014, nr. WJZ / 14191480;

Gelet op artikel 2, tweede lid, onderdeel b, van de Wet ruimtevaartactiviteiten;

De Afdeling advisering van de Raad van State gehoord (advies van 17 december 2014, nr. W15.14.0451/IV);

Gezien het nader rapport van Onze Minister van Economische Zaken van 13 januari 2015, nr. WJZ / 14210052,
Hebben goedgevonden en verstaan:    

### Artikel  1  
Treedt in werking per 01-07-2015 

De Wet ruimtevaartactiviteiten is mede van toepassing op het vanuit Nederland door middel van een communicatieverbinding beheren van een ongeleid ruimtevoorwerp in de kosmische ruimte. 

### Artikel  2  
Treedt in werking per 01-07-2015 

1.  Het verbod, bedoeld in artikel 3, eerste lid, van de Wet ruimtevaartactiviteiten, is tot drie maanden na inwerkingtreding van dit besluit niet van toepassing op activiteiten als bedoeld in artikel 1 die verricht worden op het tijdstip van inwerkingtreding van dit besluit.   
2.  Het verbod, bedoeld in artikel 3, eerste lid, van de Wet ruimtevaartactiviteiten, is tot negen maanden na inwerkingtreding van dit besluit niet van toepassing op activiteiten als bedoeld in artikel 1 indien voor deze activiteiten uiterlijk drie maanden na de inwerkingtreding van dit besluit een vergunning is aangevraagd.  

### Artikel  3  
Treedt in werking per 01-07-2015 

Dit besluit wordt aangehaald als: Besluit ongeleide satellieten 

### Artikel  4  
Treedt in werking per 01-07-2015 

Dit besluit treedt in werking met ingang van 1 juli 2015. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Wassenaar 
19 januari 2015  
Willem-Alexander  

De Minister van Economische Zaken,  
H.G.J. Kamp   

de *achtentwintigste* januari 2015 

De Minister van Veiligheid en Justitie,  
I.W. Opstelten    
