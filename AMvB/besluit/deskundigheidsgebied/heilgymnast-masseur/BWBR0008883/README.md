<meta http-equiv='Content-Type' content='text/html; charset=utf-8' />

##Besluit van 22 augustus 1997, houdende regels inzake de deskundigheid van de heilgymnast-masseur (Besluit deskundigheidsgebied heilgymnast-masseur)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Volksgezondheid, Welzijn en Sport van 13 mei 1997, CSZ/BO-976968;

Gelet op [artikel 108, derde lid, van de Wet op de beroepen in de individuele gezondheidszorg](../../../../../wet/wet/op/de/beroepen/in/de/individuele/gezondheidszorg/BWBR0006251/README.md);

De Raad van State gehoord (advies van 30 juni 1997, No. W13.97.0281);

Gezien het nader rapport van Onze Minister van Volksgezondheid, Welzijn en Sport van 19 augustus 1997, CSZ/BO-9711594;
Hebben goedgevonden en verstaan:     
### §  1  

####Begripsbepaling

### Artikel  1  

In dit besluit wordt verstaan onder «wet»: de [Wet op de beroepen in de individuele gezondheidszorg](../../../../../wet/wet/op/de/beroepen/in/de/individuele/gezondheidszorg/BWBR0006251/README.md).  

### §  2  

####Deskundigheid

### Artikel  2  

1.  De tot het gebied van deskundigheid van de heilgymnast-masseur te rekenen handelingen, bedoeld in artikel 108, derde lid, van de wet, omvatten het: 

a. onderzoeken van de patiënt op de aanwezigheid van een belemmering of bedreiging van diens bewegend functioneren en de mate waarin daarvan sprake is, en op basis van de verkregen gegevens opstellen van een behandelplan;  

b. behandelen van de patiënt door het toepassen van bewegingstherapie en massagetherapie, strekkende tot het opheffen, verminderen of compenseren van stoornissen of beperkingen van het steun- en bewegingsapparaat en van de daarbij betrokken organen en regelsystemen, alsmede het normaliseren van het houdings- en bewegingsvermogen;  

c. geven van heilgymnastisch advies aan de betrokken patiënt.     
2.  De bewegingstherapie, bedoeld in het eerste lid, onder *b*, omvat het door de heilgymnast-masseur uitvoeren van bewegingen aan de patiënt of doen uitvoeren van bewegingen door de patiënt, al dan niet met daartoe strekkende hulpmiddelen of apparatuur.   
3.  De massagetherapie, bedoeld in het eerste lid, onder *b*, omvat het methodisch toepassen van specifieke handgrepen aan het lichaam van de patiënt.   

### Artikel  3  

De verwijzing geschiedt schriftelijk, is gedateerd en ondertekend door de betrokken arts en bevat ten minste de door deze, voor het door de heilgymnast-masseur onderzoeken en behandelen van de patiënt, relevant geachte diagnostische gegevens.  

### §  3  

####Slotbepalingen

### Artikel  4  

Dit besluit treedt in werking op een bij koninklijk besluit te bepalen tijdstip.  

### Artikel  5  

Dit besluit wordt aangehaald als: Besluit deskundigheidsgebied heilgymnast-masseur.  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst.   

's-Gravenhage 
22 augustus 1997  
Beatrix  

De Minister van Volksgezondheid, Welzijn en Sport, 
E. Borst-Eilers   

de *vierde* november 1997 

De Minister van Justitie, 
W. Sorgdrager    
