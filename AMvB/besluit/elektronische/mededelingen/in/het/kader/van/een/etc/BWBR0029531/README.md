<meta http-equiv='Content-Type' content='text/html; charset=utf-8' />

##Besluit van 25 januari 2011, houdende regels inzake de verzending van mededelingen langs elektronische weg in het kader van een verzekeringsovereenkomst (Besluit elektronische mededelingen in het kader van een verzekeringsovereenkomst)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Veiligheid en Justitie van 4 november 2010, nr. 5671226/10/6;

Gelet op [artikel 933 lid 2](../../../../../../../../../../../wet/burgerlijk/wetboek/boek/7/BWBR0005290/README.md) en [940 lid 6 van Boek 7 van het Burgerlijk Wetboek](../../../../../../../../../../../wet/burgerlijk/wetboek/boek/7/BWBR0005290/README.md);

De Afdeling advisering van de Raad van State gehoord (advies van 16 december 2010, nr. W03.10.0518/II);

Gezien het nader rapport van Onze Minister van Veiligheid en Justitie van 19 januari 2011, nr. 5682871/11/6;
Hebben goedgevonden en verstaan:    

### Artikel  1  

1.  De verzekeraar kan mededelingen als bedoeld in [artikel 933 lid 1 van Boek 7 van het Burgerlijk Wetboek](../../../../../../../../../../../wet/burgerlijk/wetboek/boek/7/BWBR0005290/README.md) verzenden langs elektronische weg mits de mededelingen kunnen worden opgeslagen op een duurzame drager.   
2.  Onder een duurzame drager wordt verstaan ieder hulpmiddel dat de mogelijkheid biedt om informatie op te slaan op een wijze die deze informatie toegankelijk maakt voor toekomstig gebruik gedurende een periode die is afgestemd op het doel waarvoor de informatie kan dienen, en die een ongewijzigde reproductie van de opgeslagen informatie mogelijk maakt.   
3.  Mededelingen langs elektronische weg zijn slechts toegestaan indien de geadresseerde daarmee uitdrukkelijk heeft ingestemd. De geadresseerde kan zijn instemming te allen tijde herroepen.   
4.  De leden 1 tot en met 3 zijn niet van toepassing op mededelingen waarvoor de bepalingen van het Burgerlijk Wetboek voorschrijven dat zij bij aangetekende brief worden verzonden.   
5.  Van het bepaalde in dit artikel kan niet ten nadele van de geadresseerde worden afgeweken.  

### Artikel  2  

1.  De verzekeringnemer en de tot uitkering gerechtigde kunnen mededelingen als bedoeld in [artikel 933 lid 2, tweede zin, van Boek 7 van het Burgerlijk Wetboek](../../../../../../../../../../../wet/burgerlijk/wetboek/boek/7/BWBR0005290/README.md) verzenden langs elektronische weg mits de mededelingen kunnen worden opgeslagen op een duurzame drager.   
2.  Onder een duurzame drager wordt verstaan ieder hulpmiddel dat de mogelijkheid biedt om informatie op te slaan op een wijze die deze informatie toegankelijk maakt voor toekomstig gebruik gedurende een periode die is afgestemd op het doel waarvoor de informatie kan dienen, en die een ongewijzigde reproductie van de opgeslagen informatie mogelijk maakt.   
3.  De verzekeraar maakt het elektronische postadres waarnaar mededelingen aan de verzekeraar langs elektronische weg kunnen worden verzonden gemakkelijk, rechtstreeks en permanent toegankelijk voor de verzekeringnemer en de tot uitkering gerechtigde.   
4.  De leden 1 tot en met 3 zijn niet van toepassing op mededelingen waarvoor de bepalingen van het Burgerlijk Wetboek voorschrijven dat zij bij aangetekende brief worden verzonden.   
5.  Van het bepaalde in dit artikel kan niet ten nadele van de verzekeringnemer of de tot uitkering gerechtigde worden afgeweken.  

### Artikel  3  

Artikel 2 is van overeenkomstige toepassing op een opzegging langs elektronische weg als bedoeld in [artikel 940 lid 6 van Boek 7 van het Burgerlijk Wetboek](../../../../../../../../../../../wet/burgerlijk/wetboek/boek/7/BWBR0005290/README.md). 

### Artikel  4  

Het [Besluit van 8 februari 2008, houdende regels inzake de verzending van mededelingen langs elektronische weg in het kader van een verzekeringsovereenkomst](../../../../../../../../../../../AMvB/besluit/regels/verzending/mededelingen/langs/elektronische/weg/etc/BWBR0023500/README.md) wordt ingetrokken. 

### Artikel  5  

Dit besluit treedt in werking op een bij koninklijk besluit te bepalen tijdstip. 

### Artikel  6  

Dit besluit wordt aangehaald als: Besluit elektronische mededelingen in het kader van een verzekeringsovereenkomst. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
25 januari 2011  
Beatrix  

De Minister van Veiligheid en Justitie,  
I. W. Opstelten   

de *derde* februari 2011 

De Minister van Veiligheid en Justitie,  
I. W. Opstelten    
