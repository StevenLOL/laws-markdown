<meta http-equiv='Content-Type' content='text/html; charset=utf-8' />

##Besluit van 26 juli 1990, houdende vaststelling van het Besluit administratieve bepalingen inzake het wegverkeer

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Verkeer en Waterstaat van 12 mei 1989, nr. RW 26148, Hoofddirectie van de Waterstaat, Hoofdafdeling Bestuurlijke en Juridische Zaken;

Gelet op de Wegenverkeerswet (*Stb.* 1935, 554);

De Raad van State gehoord (advies van 5 december 1989, nr. W09.89.0261);

Gezien het nader rapport van Onze Minister van Verkeer en Waterstaat van 16 juli 1990, nr. RW 65900, Hoofddirectie van de Waterstaat, Hoofdafdeling Bestuurlijke en Juridische Zaken;
Hebben goedgevonden en verstaan:     
### Hoofdstuk  I  

####Algemene bepalingen

### Artikel  1  

In dit besluit en de daarop berustende bepalingen wordt verstaan onder: 

a. *begeleidingsvoertuig:* bedrijfsauto als bedoeld in [artikel 1.1, van de Regeling voertuigen](../../../../../../../../../ministeriele-regeling/regeling/voertuigen/BWBR0025798/README.md), met een toegestane maximummassa van niet meer dan 3500 kg dat is bestemd voor de begeleiding van exceptionele transporten als bedoeld in [artikel 1, onderdeel c, van het Besluit ontheffingverlening Dienst Wegverkeer exceptionele transporten](../../../../../../../../../AMvB/besluit/ontheffingverlening/exceptionele/transporten/BWBR0018680/README.md);  

b. *verkeersregelaar met in het kader van zijn beroep verkeersregelende taken:* verkeersregelaar, niet zijnde transportbegeleider of verkeersregelaar die tot taak heeft eenvoudige verkeersregelende werkzaamheden te verrichten bij evenementen, die uit hoofde van zijn beroep verkeersregelende werkzaamheden verricht;  

c. *bevoegd gezag:* gezag als bedoeld in [artikel 18, eerste lid, van de wet](../../../../../../../../../wet/wegenverkeerswet/1994/BWBR0006622/README.md);  

d. *gezichtsveldverbeterende voorziening:* voorziening als bedoeld in [artikel 5.3.45, zesde en elfde lid, van de Regeling voertuigen](../../../../../../../../../ministeriele-regeling/regeling/voertuigen/BWBR0025798/README.md);  

e. *wegvak:* gedeelte van een weg tussen twee zijwegen of – indien geen zijweg aanwezig is – tussen twee punten waarop een verkeersmaatregel betrekking heeft;  

f. *experiment:* experiment als bedoeld in [artikel 186 van de wet](../../../../../../../../../wet/wegenverkeerswet/1994/BWBR0006622/README.md);  

g. *experimentverkeersbesluit:* verkeersbesluit als bedoeld in artikel 60;  

h. *transportbegeleider:* verkeersregelaar die optreedt ter begeleiding van een exceptioneel transport als bedoeld in [artikel 1, onderdeel c, van het Besluit ontheffingverlening Dienst Wegverkeer exceptionele transporten](../../../../../../../../../AMvB/besluit/ontheffingverlening/exceptionele/transporten/BWBR0018680/README.md);  

i. *verkeersregelaar:* persoon behorend tot de ingevolge [artikel 12, eerste lid, van de wet](../../../../../../../../../wet/wegenverkeerswet/1994/BWBR0006622/README.md), aangewezen categorie, niet zijnde een persoon als bedoeld in [artikel 82, eerste lid, onderdeel d](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), of [artikel 82, derde lid, van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md).    

### Artikel  1a  

Het is aan anderen dan degenen die daartoe krachtens dit besluit bevoegd zijn verboden op, langs of boven de wegen verkeerstekens aan te brengen, te doen aanbrengen, aangebracht te houden of te verwijderen dan wel de zichtbaarheid van verkeerstekens weg te nemen.  

### Artikel  2  

Het is verboden voorwerpen, inrichtingen of borden, van welke aard ook, die het verkeer in verwarring zouden kunnen brengen op, langs of boven de wegen aan te brengen, te doen aanbrengen, of aangebracht te houden.  

### Hoofdstuk  II  

####Verkeerstekens en maatregelen ter regeling van het verkeer

### §  1  

####Verkeerstekens

### Artikel  3  

Verkeerstekens zijn: 

a. verkeersborden;  

b. verkeerslichten en  

c. verkeerstekens op het wegdek.    

### Artikel  4  

1.  De verkeersborden die een gebod, een verbod of een adviessnelheid betreffen zijn vastgesteld in bijlage I, behorende bij het RVV 1990, hoofdstukken A tot en met H.   
2.  De verkeersborden die een gevaar aanduiden zijn vastgesteld in bijlage I, behorende bij het RVV 1990, hoofdstuk J.   
3.  De verkeersborden die overige informatie van belang voor de weggebruikers bevatten moeten voor zover in bijlage I, behorende bij het RVV 1990, hoofdstukken K en L, niet een bepaald model is voorgeschreven, bestaan uit een rechthoekig bord, waarop de letters, cijfers of symbolen in een blauw veld zijn geplaatst. Onze Minister kan veranderingen toestaan.   

### Artikel  5  

De verkeerslichten zijn de lichten genoemd in de [artikelen 68 tot en met 75 van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md).  

### Artikel  6  

1.  De verkeerstekens op het wegdek die een gebod of verbod betreffen zijn de verkeerstekens genoemd in artikel 10, tweede lid, artikel 23, eerste lid, onderdeel e en g, artikel 24, eerste lid, onderdeel e, artikel 25, eerste lid, artikel 46, eerste lid, artikel 49, tweede lid en de [artikelen 76 tot en met 81 van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md).   
2.  Andere verkeerstekens op het wegdek kunnen worden aangebracht ter geleiding van het verkeer, ter herinnering aan de ter plaatse geldende maximumsnelheid en ter aanduiding van andere omstandigheden.   

### Artikel  7  

Andere verkeerstekens dan de in dit hoofdstuk genoemde worden niet geplaatst.  

### §  2  

####Onderborden

### Artikel  8  

1.  Onder verkeersborden kunnen onderborden worden geplaatst.   
2.  Deze onderborden kunnen: 

a. een nadere uitleg van de op de verkeersborden voorkomende aanduiding inhouden;  

b. bij verkeersborden die een gebod of verbod aanduiden, een beperking van de werkingssfeer van die verkeersborden inhouden;  

c. bij bord C7 van [bijlage I, behorende bij het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), de aanduiding inhouden dat de uit dit verkeersbord voortvloeiende beperking niet geldt voor motorvoertuigen die zijn voorzien van een gezichtsveldverbeterende voorziening;  

d. bij de verkeersborden E4 tot en met E8 en E10 tot en met E13 van [bijlage 1, behorende bij het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), betrekking hebben op 

1°. de voertuigcategorie of groep voertuigen waarvoor de parkeergelegenheid is bestemd en, voor zover het betreft bord E6, tevens op de aanduiding dat de parkeergelegenheid is gereserveerd voor een bepaald voertuig;  

2°. de wijze waarop of het doel waarmee het parkeren dient te geschieden;  

3°. de dagen of uren waarop het parkeren is verboden of  

4°. de dagen of uren waarop een beperking als bedoeld in 1° en 2° geldt en, voor zover: 

– het verkeersbord E6 betreft, de dagen of uren waarop het in het [tweede lid van artikel 26 van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md) bedoelde gebruik van de parkeerschijf van toepassing is, en  

– het verkeersbord E10 betreft, de dagen of uren waarop het in het [tweede lid van artikel 25 van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md) bedoelde gebruik van de parkeerschijf van toepassing is;      

e. bij de verkeersborden G7, G9, G11 en G12a van [bijlage 1, behorende bij het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), een aanduiding inhouden dat de uit het verkeersbord voortvloeiende geboden of verboden niet gelden voor het verkeersgebruik als op het onderbord is aangegeven.     
3.  De in het tweede lid, onderdeel d, onder 1° en 2°, bedoelde aanduidingen kunnen in plaats van op een onderbord, ook op het verkeersbord worden aangebracht.   

### §  3  

####Zonale toepassing van verkeersborden

### Artikel  9  

1.  Boven de verkeersborden A1, C1, C6 tot en met C22a, E1, E3, E9, G5 en G7 van [bijlage 1, behorende bij het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), kan het woord «zone» worden aangebracht. Hieraan kan een aanduiding van het gebied van de zone worden toegevoegd.   
2.  Als boven een verkeersbord het woord «zone» is aangebracht zonder aanduiding van het gebied van de zone, wordt op in aanmerking komende plaatsen bij de zonegrens een bord geplaatst waarmee het einde van de zone wordt aangeduid.   
3.  Aan bord E10 van [bijlage 1 bij het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md) kan een aanduiding van het gebied van de zone worden toegevoegd.   

### §  4  

####Plaatsing en verwijdering van verkeerstekens krachtens verkeersbesluit

### Artikel  12  

De plaatsing of verwijdering van de hierna genoemde verkeerstekens moet geschieden krachtens een verkeersbesluit: 

a. de borden die zijn opgenomen in de hoofdstukken A tot en met G van bijlage 1, behorende bij het RVV 1990, uitgezonderd de borden C22 en E9, alsmede de borden E4, E12 en E13 tenzij onder deze verkeersborden een onderbord als bedoeld in artikel 8, tweede lid, onderdeel d, wordt aangebracht, dan wel toepassing wordt gegeven aan artikel 8, derde lid; .  

b. de volgende verkeerstekens op het wegdek: 

I. doorgetrokken strepen;  

II. de aanduiding van fietsstroken;  

III. de aanduiding van busstroken en busbanen;  

IV. voetgangersoversteekplaatsen;  

V. gele doorgetrokken strepen;  

VI. gele onderbroken strepen;  

VII. haaietanden.      

### Artikel  13  

In het verkeersbesluit tot plaatsing van borden die de snelheid, het parkeren of geslotenverklaringen betreffen alsmede van bord G7 kan worden bepaald, dat de door deze borden aangeduide geboden of verboden gelden in een bepaald gebied.  

### Artikel  14  

Indien onder de in deze paragraaf genoemde verkeersborden onderborden worden geplaatst als bedoeld in artikel 8, tweede lid, of toepassing wordt gegeven aan artikel 8, derde lid, wordt zulks in het betrokken verkeersbesluit tot uitdrukking gebracht.  

### Artikel  15  

In het verkeersbesluit tot plaatsing van bord A1, voorzover dit aanduidt dat een maximumsnelheid van 30 km/h of 60 km/h geldt, bord B3, B4, B5 of B6 op een 30 km/h- of 60 km/h weg of in een 30 km/h- of 60 km/hzone, en bord G5 van [bijlage 1, behorende bij het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), wordt aangegeven op welke wijze wordt voldaan aan de krachtens [artikel 14 van de wet](../../../../../../../../../wet/wegenverkeerswet/1994/BWBR0006622/README.md) gestelde voorschriften.  

### Artikel  16  

Geen verkeersbesluit behoeft te worden genomen indien het betrokken verkeersteken wordt geplaatst of verwijderd ter nadere aanduiding dat een verkeersregel van toepassing is dan wel dat een ander verkeersteken dat een gebod of verbod inhoudt is geplaatst.  

### §  5  

####Maatregelen ter regeling van het verkeer

### Artikel  18  

In het verkeersbesluit worden de aard en de omvang van de maatregelen aangegeven.  

### Artikel  19  

Geen verkeersbesluit behoeft te worden genomen, indien de betrokken maatregel strekt tot ondersteuning van een verkeersregel of een aldaar geplaatst verkeersteken dat een gebod of verbod inhoudt.  

### §  6  

####Verkeersbesluiten

### Artikel  21  

De motivering van het verkeersbesluit vermeldt in ieder geval welke doelstelling of doelstellingen met het verkeersbesluit worden beoogd. Daarbij wordt aangegeven welke van de in [artikel 2, eerste en tweede lid](../../../../../../../../../wet/wegenverkeerswet/1994/BWBR0006622/README.md), van de wet genoemde belangen ten grondslag liggen aan het verkeersbesluit. Indien tevens andere van de in [artikel 2, eerste en tweede lid](../../../../../../../../../wet/wegenverkeerswet/1994/BWBR0006622/README.md), van de wet genoemde belangen in het geding zijn, wordt voorts aangegeven op welke wijze de belangen tegen elkaar zijn afgewogen.  

### Artikel  23  

Het openbaar lichaam dat het beheer heeft over de weg of, indien geen openbaar lichaam het beheer heeft, de eigenaar van de weg wordt met betrekking tot verkeersbesluiten gehoord.  

### Artikel  24  

Verkeersbesluiten worden genomen na overleg met: 

a. de korpschef van het betrokken regionale politiekorps,  

b. de korpschef van het Korps landelijke politiediensten, indien de taak ten aanzien van het verkeer mede wordt vervuld door dat politiekorps, en  

c. de commandant van de Koninklijke marechaussee, indien de taak ten aanzien van het verkeer mede wordt vervuld op een luchtvaartterrein als bedoeld in [artikel 6, eerste lid, onder *c*, van de Politiewet 1993](../../../../../../../../../wet/politiewet/1993/BWBR0006299/README.md).    

### Artikel  25  

1.  Verkeersbesluiten als gevolg waarvan het verkeer op wegen anders dan die waarop het verkeersbesluit betrekking heeft rechtstreeks en ingrijpend wordt beïnvloed, worden genomen na overleg met het ten aanzien van die andere wegen bevoegd gezag.   
2.  Verkeersbesluiten worden genomen na overleg met de betrokken spoorwegbeheerder, indien het besluit maatregelen betreft nabij een overweg als bedoeld in [artikel 1, onderdeel *aab*, van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), waardoor het verkeer over die overweg wordt beïnvloed.   

### Artikel  26  

Van de bekendmaking van verkeersbesluiten wordt mededeling gedaan in één of meer plaatselijke dag- of weekbladen. In de mededeling worden in ieder geval de weg waarop het verkeersbesluit betrekking heeft, alsmede de te plaatsen of te verwijderen verkeerstekens dan wel de te treffen maatregelen ter regeling van het verkeer vermeld.  

### Artikel  27  

Verkeersbesluiten als bedoeld in [artikel 15, tweede lid](../../../../../../../../../wet/wegenverkeerswet/1994/BWBR0006622/README.md), van de wet treden in werking met ingang van de dag, nadat een termijn van zes weken na de dag waarop het besluit is bekend gemaakt, is verstreken.  

### §  7  

####Plaatsing, verwijdering, kosten

### Artikel  29  

De kosten, voortvloeiende uit de plaatsing van bord E6 van bijlage I, behorende bij het RVV 1990, kunnen worden verhaald op degene of degenen ten behoeve van wie het bord is geplaatst.  

### Artikel  33  

Indien in, op, boven of langs een weg activiteiten worden ondernomen welke niet behoren tot het normale verkeersgebruik van die weg en het bevoegd gezag het noodzakelijk acht verkeerstekens te plaatsen of te verwijderen in verband met die activiteiten, kan het bevoegd gezag de kosten die het voor de plaatsing, het onderhoud of de verwijdering heeft gemaakt ten laste brengen van degene die deze activiteiten uitvoert.  

### §  8  

####Tijdelijke plaatsing of toepassing van verkeerstekens en het tijdelijk uitvoeren van maatregelen

### Artikel  34  

Door het bevoegd gezag dan wel door het openbaar lichaam, dat het beheer heeft over een weg of, indien geen openbaar lichaam het beheer heeft, door de eigenaar van de weg kunnen in de hierna genoemde omstandigheden en voor de duur van die omstandigheden verkeerstekens als bedoeld in artikel 12, worden geplaatst alsmede maatregelen als bedoeld in [artikel 15, tweede lid](../../../../../../../../../wet/wegenverkeerswet/1994/BWBR0006622/README.md), van de wet, worden uitgevoerd: 

a. ingeval van de uitvoering van werken, opdooi, de doorweekte toestand van een weg of weggedeelte, dreigend gevaar of andere dringende omstandigheid van voorbijgaande aard;  

b. ingeval van een door het wegverkeer veroorzaakte ernstige aantasting van voorbijgaande aard van de in [het tweede lid, onder *a*, van artikel 2](../../../../../../../../../wet/wegenverkeerswet/1994/BWBR0006622/README.md) van de wet genoemde belangen.    

### Artikel  35  

De plaatsing van verkeerstekens en het uitvoeren van maatregelen, bedoeld in artikel 34, kunnen geschieden zonder een daaraan ten grondslag liggend verkeersbesluit.  

### Artikel  36  

Van het voornemen tot tijdelijke plaatsing van verkeerstekens en tot het tijdelijk uitvoeren van maatregelen of, indien hiertoe reeds is overgegaan, van dat feit wordt zo spoedig mogelijk kennis gegeven aan het bevoegd gezag dat de tijdelijke plaatsing of de tijdelijke maatregel ongedaan kan maken. De kennisgeving kan achterwege blijven voor zover dit gezag dit heeft bepaald.  

### Artikel  37  

In afwijking van artikel 35 geschieden de tijdelijke plaatsing en de tijdelijke maatregel krachtens een verkeersbesluit indien de omstandigheden die tot de tijdelijke plaatsing of tot de tijdelijke maatregel leiden van langere duur zijn dan vier maanden dan wel zich regelmatig voordoen.  

### Artikel  38  

De met verkeersregeling belaste ambtenaren, aangesteld voor de uitvoering van de politietaak en de buitengewone opsporingsambtenaren van de Inspectie Verkeer en Waterstaat, kunnen ten behoeve van verkeerscontroles en, indien in onvoorziene omstandigheden de afwikkeling van het verkeer zulks noodzakelijk maakt, voor ten hoogste drie uren verkeerstekens plaatsen en maatregelen uitvoeren zonder dat kennisgeving aan het bevoegd gezag behoeft te geschieden. Geschiedt de plaatsing of maatregel voor langere tijd, dan is artikel 36 van overeenkomstige toepassing.  

### Artikel  39  

Indien de toestand van een waterkerende dijk waarop een weg is gelegen zulks vordert, heeft de onderhoudsplichtige van de dijk de bevoegdheid tot het tijdelijk plaatsen van verkeerstekens die een gebod of verbod inhouden alsmede tot het tijdelijk uitvoeren van maatregelen.  

### Artikel  40  

Door of namens de onderhoudsplichtige van de dijk wordt onverwijld aan Onze commissaris in de provincie en aan het openbaar lichaam, dat het beheer heeft over de weg of, indien geen openbaar lichaam het beheer heeft, aan de eigenaar van de weg kennis gegeven van het voornemen tot tijdelijke plaatsing en tot het tijdelijk uitvoeren van maatregelen bedoeld in artikel 39 of, indien hiertoe reeds is overgegaan, van dat feit. Onze commissaris in de provincie kan de tijdelijke plaatsing of de tijdelijke maatregel ongedaan maken.  

### Artikel  41  

Tot het ongedaan maken van de tijdelijke plaatsing van verkeerstekens of het tijdelijk uitvoeren van maatregelen als bedoeld in de artikelen 36 en 40 kan worden overgegaan indien: 

a. de omstandigheden als bedoeld in artikel 34 zich niet of niet langer voordoen of  

b. deze omstandigheden de plaatsing of de maatregel niet kunnen rechtvaardigen.    

### §  9  

####Beroep

### Hoofdstuk  III  

####Vaststelling bebouwde kom

### Artikel  48  

Bij de vaststelling van de grenzen van de bebouwde kom of kommen als bedoeld in [artikel 20a](../../../../../../../../../wet/wegenverkeerswet/1994/BWBR0006622/README.md) van de wet, zijn de artikelen 23 en 24 van overeenkomstige toepassing.  

### Hoofdstuk  IV  

####Gehandicaptenparkeerkaart

### Artikel  49  

1.  Aan een gehandicapte kan, overeenkomstig de bij ministeriële regeling gestelde criteria, door het college van burgemeester en wethouders waar hij als ingezetene is ingeschreven in de basisadministratie persoonsgegevens, een gehandicaptenparkeerkaart worden verstrekt.   
2.  Aan het bestuur van een instelling die is toegelaten op grond van [artikel 5, eerste lid, van de Wet toelating zorginstellingen](../../../../../../../../../wet/wet/toelating/zorginstellingen/BWBR0018906/README.md) en die zorg verleent als bedoeld in [artikel 6 van de Algemene Wet Bijzondere Ziektekosten](../../../../../../../../../wet/algemene/wet/bijzondere/ziektekosten/BWBR0002614/README.md) kan, overeenkomstig de bij ministeriële regeling gestelde criteria, door het college van burgemeester en wethouders van de gemeente waar de instelling is gevestigd, een gehandicaptenparkeerkaart worden verstrekt ten behoeve van het vervoer van gehandicapten die in de betrokken instelling verblijven.   
3.  Aan een gehandicapte die niet als ingezetene is ingeschreven in de basisadministratie persoonsgegevens van een gemeente kan, overeenkomstig de bij ministeriële regeling gestelde criteria, door Onze Minister een gehandicaptenparkeerkaart worden verstrekt.   

### Artikel  50  

De houder van een gehandicaptenparkeerkaart laat van de kaart geen gebruik maken indien het parkeren niet rechtstreeks verband houdt met het vervoer van hemzelf, dan wel van het vervoer van gehandicapten die verblijven in de instelling waaraan de kaart is verstrekt.  

### Artikel  51  

1.  Behoudens het tweede en het derde lid is een gehandicaptenparkeerkaart geldig voor de duur van vijf achtereenvolgende jaren, gerekend vanaf de dag van afgifte.   
2.  Indien redelijke grond bestaat voor de verwachting dat de termijn gedurende welke de gehandicapte in aanmerking komt voor een gehandicaptenparkeerkaart, korter zal zijn dan vijf jaren, beperkt het gezag dat bevoegd is tot de afgifte van gehandicaptenparkeerkaarten, de geldigheidsduur tot die termijn.   
3.  Indien een gehandicaptenparkeerkaart wordt afgegeven aan een aanvrager die tijdelijk in Nederland verblijft, beperkt het gezag dat bevoegd is tot de afgifte van gehandicaptenparkeerkaarten, de geldigheidsduur van de kaart tot de termijn van verblijf van de aanvrager in Nederland.   

### Artikel  52  

1.  Het tot de afgifte van gehandicaptenparkeerkaarten bevoegde gezag geeft voor gehandicaptenparkeerkaarten die versleten of geheel of ten dele onleesbaar zijn, dan wel verloren zijn geraakt of teniet zijn gegaan, een duplicaat af.   
2.  Indien de gehandicaptenparkeerkaart is versleten of geheel of ten dele onleesbaar is geworden, wordt een duplicaat slechts uitgereikt tegen inlevering van de versleten of geheel of ten dele onleesbare kaart.   
3.  Indien de gehandicaptenparkeerkaart verloren is geraakt of teniet is gegaan, wordt een duplicaat slechts uitgereikt tegen overlegging van een door de aanvrager ondertekende verklaring, dat de kaart verloren is geraakt of teniet is gegaan. In de verklaring dienen de omstandigheden waaronder de kaart verloren geraakt of teniet gegaan is, te worden omschreven.   

### Artikel  53  

1.  Een gehandicaptenparkeerkaart verliest zijn geldigheid: 

a. door het verstrijken van de geldigheidsduur;  

b. door afgifte van een nieuwe gehandicaptenparkeerkaart of een duplicaat gehandicaptenparkeerkaart;  

c. door het onbevoegd daarin aanbrengen van wijzigingen;  

d. door het overlijden van de houder;  

e. door ongeldigverklaring.     
2.  Het gezag dat de gehandicaptenparkeerkaart heeft afgegeven, verklaart de kaart ongeldig indien deze is afgegeven op grond van door de aanvrager verschafte onjuiste gegevens en de kaart niet zou zijn afgegeven indien de onjuistheid van die gegevens ten tijde van de aanvraag bekend zou zijn geweest.   
3.  Het gezag dat de gehandicaptenparkeerkaart heeft afgegeven, kan de kaart ongeldig verklaren indien de houder van de kaart gebruik laat maken in strijd met artikel 50.   

### Artikel  54  

Indien een gehandicaptenparkeerkaart zijn geldigheid heeft verloren, levert de gehandicapte aan wie de kaart is verstrekt of, indien deze is overleden, degene die de kaart onder zich heeft, de kaart zo spoedig mogelijk in bij het gezag dat de kaart heeft verstrekt.  

### Artikel  55  

1.  Bij ministeriële regeling worden voorschriften vastgesteld omtrent: 

a. de bestelling van gehandicaptenparkeerkaarten;  

b. de afgifte van gehandicaptenparkeerkaarten;  

c. de wijze waarop een gehandicaptenparkeerkaart in een voertuig moet worden aangebracht.     
2.  Het model van de gehandicaptenparkeerkaart wordt vastgesteld bij ministeriële regeling.   

### Hoofdstuk  V  

####Verkeersregelaars en verkeersbrigadiers

### Artikel  56  

1.  Verkeersregelaars worden aangesteld door: 

a. Onze Minister, indien het gaat om 

1°. transportbegeleiders, of  

2°. verkeersregelaars met in het kader van het beroep verkeersregelende taken, voor zover deze taken in meerdere provincies op het grondgebied van meerdere niet aangrenzende gemeenten worden uitgevoerd.    

b. de burgemeester van de gemeente waar de werkzaamheden worden verricht, in de overige gevallen.     
2.  Verkeersregelaars met in het kader van het beroep verkeersregelende taken worden uitsluitend als zodanig aangesteld indien deze taken naar het oordeel van het tot aanstelling bevoegd gezag: 

a. als hun hoofdwerkzaamheden worden beschouwd, of  

b. geacht worden nauw verband te houden met de uitoefening van hun hoofdwerkzaamheden.     
3.  Het in het eerste lid genoemde bestuursorgaan kan de door hem afgegeven aanstelling in de bij ministeriële regeling aangegeven gevallen intrekken.   
4.  Verkeersbrigadiers als bedoeld in [artikel 82, derde lid, van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), worden aangesteld door de burgemeester.   

### Artikel  57  

Op verkeersregelaars, personen als bedoeld in [artikel 82, eerste lid, onderdeel d, van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md) en op verkeersbrigadiers wordt toezicht gehouden door de politie.  

### Artikel  58  

Bij ministeriële regeling worden voorschriften vastgesteld omtrent: 

a. de aanstelling, de verlenging van de aanstelling van verkeersregelaars, alsmede de aanstelling van verkeersbrigadiers;  

b. het toezicht op verkeersregelaars en verkeersbrigadiers;  

c. de opleiding van verkeersbrigadiers;  

d. de opleiding en examinering van verkeersregelaars;  

e. de plaatsen waar en de tijdstippen waarop verkeersregelaars en verkeersbrigadiers hun taken mogen uitoefenen;  

f. de uitoefening van de bevoegdheden van verkeersregelaars en verkeersbrigadiers;  

g. de aanstellingspas;  

h. de gevallen waarin de aanstelling kan worden ingetrokken;  

i. de uitrusting van verkeersregelaars en verkeersbrigadiers, alsmede de begeleidingsvoertuigen en de hulpmiddelen die daarin aanwezig zijn.    

### Artikel  58a  

1.  Transportbegeleiders maken tijdens de uitoefening van hun werkzaamheden gebruik van een begeleidingsvoertuig dat voldoet aan de in de ministeriële regeling, bedoeld in artikel 58, onderdeel i, opgenomen eisen.   
2.  Verkeersregelaars dragen tijdens de uitoefening van hun werkzaamheden de kleding voorgeschreven in de ministeriële regeling, bedoeld in artikel 58, onderdeel i.   
3.  Verkeersregelaars die krachtens de wet moeten beschikken over een aanstellingspas zijn verplicht dit document op eerste vordering van de in [artikel 159, eerste lid, onderdeel a, van de wet](../../../../../../../../../wet/wegenverkeerswet/1994/BWBR0006622/README.md) genoemde personen ter inzage af te geven.   
4.  Aanwijzingen als bedoeld in [artikel 82, eerste lid, van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), worden voor zover het betreft verkeersregelaars niet zijnde weginspecteurs in dienst van Rijkswaterstaat, niet gegeven vanaf een motorrijtuig of, voorzover het betreft verkeersregelaars niet zijnde transportbegeleiders of weginspecteurs in dienst van Rijkswaterstaat, vanuit een motorrijtuig.   
5.  Onverminderd het vierde lid, geven transportbegeleiders of weginspecteurs in dienst van Rijkswaterstaat vanuit een motorrijtuig geen aanwijzingen als bedoeld in [artikel 82, eerste lid, van het RVV 1990](../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), op wegen onder beheer van het Rijk of op kruispunten gelegen op andere wegen.   

### Hoofdstuk  VI  

####Strafbepaling

### Artikel  59  

Overtreding van de artikelen 1a, 2, 54 en 58a, eerste lid en derde tot en met vijfde lid is een strafbaar feit.  

### Hoofdstuk  VII  

####Bepalingen inzake experimenten

### Artikel  60  

1.  Onze Minister kan voor een wegvak in beheer bij het Rijk in het kader van een experiment een tijdelijk verkeersbesluit nemen voor toepassing van een variabele maximumsnelheid voor de duur van ten hoogste twee jaar.   
2.  Met een experiment wordt beoogd inzicht te verkrijgen in: 

a. de verkeerskundige effecten;  

b. de effecten op de geluidbelasting en luchtkwaliteit;  

c. de effecten voor de verkeersveiligheid, en  

d. de effecten op de naleving van de maximumsnelheid;   bij toepassing van een variabele maximumsnelheid of bij het aanpassen van de maximumsnelheid aan de omstandigheden, bedoeld in artikel 60c.   

### Artikel  60a  

1.  Het experimentverkeersbesluit bevat in elk geval: 

a. de duur van het experiment;  

b. de wegvakken waarop het besluit van toepassing is;  

c. tenminste één maximumsnelheid voor elk wegvak;  

d. de werkwijze bij evaluatie van de effecten, bedoeld in artikel 60, tweede lid.     
2.  Onze Minister wijst de wegvakken, bedoeld in het eerste lid, onder b, aan na overleg met Onze Minister van Volkshuisvesting, Ruimtelijke Ordening en Milieubeheer.   
3.  Voor een wegvak kan slechts eenmaal een experimentverkeersbesluit worden genomen.   

### Artikel  60b  

1.  Onze Minister kan bij het nemen, wijzigen of intrekken van een experimentverkeersbesluit afwijken van: 

a. de [artikelen 81](../../../../../../../../../wet/wet/geluidhinder/BWBR0003227/README.md), [87d, tweede lid](../../../../../../../../../wet/wet/geluidhinder/BWBR0003227/README.md), [87f](../../../../../../../../../wet/wet/geluidhinder/BWBR0003227/README.md), [87g](../../../../../../../../../wet/wet/geluidhinder/BWBR0003227/README.md), [98](../../../../../../../../../wet/wet/geluidhinder/BWBR0003227/README.md), [99](../../../../../../../../../wet/wet/geluidhinder/BWBR0003227/README.md), [100](../../../../../../../../../wet/wet/geluidhinder/BWBR0003227/README.md), [100a](../../../../../../../../../wet/wet/geluidhinder/BWBR0003227/README.md) en [100b van de Wet geluidhinder](../../../../../../../../../wet/wet/geluidhinder/BWBR0003227/README.md);  

b. de artikelen 24, 25 en 27 van dit besluit;  

c. [hoofdstuk II, paragraaf 4 van de Uitvoeringsvoorschriften BABW inzake verkeerstekens](../../../../../../../../../ministeriele-regeling/uitvoeringsvoorschriften/babw/inzake/verkeerstekens/BWBR0009104/README.md).     
2.  [Artikel 20 van de wet](../../../../../../../../../wet/wegenverkeerswet/1994/BWBR0006622/README.md) is bij het nemen van een experimentverkeersbesluit niet van toepassing.   

### Artikel  60c  

1.  Onze Minister kan tijdens de duur van het experiment de maximumsnelheid voor een wegvak of één of meer rijstroken binnen dat wegvak op verschillende tijdstippen van de dag aanpassen aan de omstandigheden.   
2.  Tot de omstandigheden die aanleiding kunnen vormen voor een aanpassing als bedoeld in het eerste lid, behoren in elk geval: 

a. doorstroming van het verkeer;  

b. weersomstandigheden;  

c. onverwachte incidenten;  

d. verkeersintensiteit;     
3.  Bij ministeriële regeling kunnen nadere regels worden gesteld over de toepassing van het eerste en tweede lid.   

### Artikel  60d  

Onze Minister kan met het oog op het experiment de borden, bedoeld in artikel 12, plaatsen of verwijderen tijdens de duur van het experiment.  

### Artikel  60e  

1.  Het experimentverkeersbesluit vervalt na afloop van de duur, bedoeld in artikel 60a, eerste lid, onder a.   
2.  Het verkeersbesluit zoals dat luidde tot het tijdstip waarop het experimentverkeersbesluit van kracht werd, herleeft met ingang van de datum waarop het experimentverkeersbesluit vervalt, tenzij een verkeersbesluit als bedoeld in artikel 15, eerste lid, met ingang van die datum in werking treedt.   

### Artikel  60f  

1.  Ingeval zich tijdens het experiment onvoorziene omstandigheden of ontoelaatbare effecten voordoen, kan Onze Minister het experimentverkeersbesluit wijzigen of intrekken.   
2.  Onze Minister kan de duur van een experiment verlengen tot het moment dat een verkeersbesluit als bedoeld in [artikel 15, eerste lid, van de wet](../../../../../../../../../wet/wegenverkeerswet/1994/BWBR0006622/README.md) in werking treedt indien: 

a. Onze Minister het ontwerp van een verkeersbesluit als bedoeld in [artikel 15, eerste lid, van de wet](../../../../../../../../../wet/wegenverkeerswet/1994/BWBR0006622/README.md) ter inzage heeft gelegd, en  

b. redelijkerwijze kan worden verwacht dat het verkeersbesluit niet in werking zal zijn getreden op het moment dat het experimentverkeersbesluit vervalt,   met dien verstande dat de totale duur niet de termijn van twee jaar, genoemd in artikel 60, eerste lid, overschrijdt.   

### Artikel  60g  

In afwijking van artikel 27 treedt een besluit als bedoeld in artikel 60 of 60f, eerste lid, in werking met ingang van de dag, nadat een termijn van twee weken na de dag waarop het besluit is bekendgemaakt, is verstreken.  

### Hoofdstuk  VIII  

####Inwerkingtreding

### Artikel  65  

De artikelen van dit besluit treden in werking op een bij koninklijk besluit te bepalen tijdstip, dat voor de verschillende artikelen of onderdelen daarvan verschillend kan worden gesteld.  

### Hoofdstuk  IX  

####Citeertitel

### Artikel  66  

Dit besluit kan worden aangehaald als "Besluit administratieve bepalingen inzake het wegverkeer" of als "BABW".  

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State.   

Tavarnelle 
26 juli 1990  
Beatrix  

De Minister van Verkeer en Waterstaat, 
J. R. H. Maij-Weggen   

de elfde oktober 1990 

De Minister van Justitie, 
E. M. H. Hirsch Ballin    
