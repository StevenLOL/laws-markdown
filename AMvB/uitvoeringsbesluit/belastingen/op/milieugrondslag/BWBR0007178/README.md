<meta http-equiv='Content-Type' content='text/html; charset=utf-8' />

##Besluit van 23 december 1994, tot vaststelling van het uitvoeringsbesluit belastingen op milieugrondslag

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Financiën van 3 december 1992, nr. WM92-19, Directoraat-Generaal voor Fiscale Zaken, Afdeling Wetgeving Milieubelastingen, gedaan mede namens de Minister van Volkshuisvesting, Ruimtelijke Ordening en Milieubeheer;

Gelet op de [artikelen 6, derde lid](../../../../../../wet/wet/belastingen/op/milieugrondslag/BWBR0007168/README.md), [10*a*, zesde lid](../../../../../../wet/wet/belastingen/op/milieugrondslag/BWBR0007168/README.md), [13, zevende lid](../../../../../../wet/wet/belastingen/op/milieugrondslag/BWBR0007168/README.md), [18*a*, derde lid](../../../../../../wet/wet/belastingen/op/milieugrondslag/BWBR0007168/README.md), [28, achtste lid](../../../../../../wet/wet/belastingen/op/milieugrondslag/BWBR0007168/README.md), [30, tweede lid](../../../../../../wet/wet/belastingen/op/milieugrondslag/BWBR0007168/README.md), en [38, eerste lid, van de Wet belastingen op milieugrondslag](../../../../../../wet/wet/belastingen/op/milieugrondslag/BWBR0007168/README.md);

De Raad van State gehoord (advies van 18 december 1992, nr. W06.92.0614);

Gezien het nader rapport van de Staatssecretaris van Financiën van 21 december 1994, nr. WM94-71M, Directoraat-Generaal voor Fiscale Zaken, Afdeling Wetgeving Milieubelastingen, uitgebracht mede namens de Minister van Volkshuisvesting, Ruimtelijke Ordening en Milieubeheer;
Hebben goedgevonden en verstaan:     
### Hoofdstuk  I  

####Inleidende bepalingen

### Artikel  1  

1.  Dit besluit geeft uitvoering aan de [artikelen 20, derde lid](../../../../../../wet/wet/belastingen/op/milieugrondslag/BWBR0007168/README.md), [22, tweede lid](../../../../../../wet/wet/belastingen/op/milieugrondslag/BWBR0007168/README.md), [27, vijfde lid](../../../../../../wet/wet/belastingen/op/milieugrondslag/BWBR0007168/README.md), [33, derde en vierde lid](../../../../../../wet/wet/belastingen/op/milieugrondslag/BWBR0007168/README.md), [34, derde lid](../../../../../../wet/wet/belastingen/op/milieugrondslag/BWBR0007168/README.md), [35, tweede lid](../../../../../../wet/wet/belastingen/op/milieugrondslag/BWBR0007168/README.md), [44, derde lid](../../../../../../wet/wet/belastingen/op/milieugrondslag/BWBR0007168/README.md), [45, derde lid](../../../../../../wet/wet/belastingen/op/milieugrondslag/BWBR0007168/README.md), [51, eerste lid](../../../../../../wet/wet/belastingen/op/milieugrondslag/BWBR0007168/README.md), [54, vijfde lid](../../../../../../wet/wet/belastingen/op/milieugrondslag/BWBR0007168/README.md), [59, zesde lid](../../../../../../wet/wet/belastingen/op/milieugrondslag/BWBR0007168/README.md), [59a, vierde lid](../../../../../../wet/wet/belastingen/op/milieugrondslag/BWBR0007168/README.md), [64, vijfde lid](../../../../../../wet/wet/belastingen/op/milieugrondslag/BWBR0007168/README.md), [67, derde lid](../../../../../../wet/wet/belastingen/op/milieugrondslag/BWBR0007168/README.md), [68, derde lid](../../../../../../wet/wet/belastingen/op/milieugrondslag/BWBR0007168/README.md), [69, zevende lid](../../../../../../wet/wet/belastingen/op/milieugrondslag/BWBR0007168/README.md), en [70, vierde lid, van de Wet belastingen op milieugrondslag](../../../../../../wet/wet/belastingen/op/milieugrondslag/BWBR0007168/README.md).   
2.  In dit besluit wordt verstaan onder de wet: de [Wet belastingen op milieugrondslag](../../../../../../wet/wet/belastingen/op/milieugrondslag/BWBR0007168/README.md).  

### Hoofdstuk  II  

####Grondwaterbelasting

Vervallen per 01-01-2012 

### Hoofdstuk  III  

####Belasting op leidingwater 

### Artikel  3  

1.  Het verzoek om teruggaaf, bedoeld in [artikel 20, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md) kan worden gedaan na afloop van elke kalendermaand waarin recht op teruggaaf is ontstaan, en dient uiterlijk te worden gedaan binnen dertien weken na afloop van de verbruiksperiode van twaalf maanden.   
2.  Teruggaaf wordt alleen verleend indien de eindfacturen worden overgelegd. 

### Hoofdstuk  IV  

####Afvalstoffenbelasting

### Artikel  4  

Voor de toepassing van [artikel 22, tweede lid, van de we](../../../../../../wet/wet/belastingen/op/milieugrondslag/BWBR0007168/README.md)t wordt de toepassing van stoffen, preparaten of voorwerpen binnen een inrichting waar afvalstoffen worden gestort, geacht hetzij verband te houden met de bedrijfsvoering van de inrichting, hetzij deel uit te maken van het bedrijfsproces dat leidt tot de nuttige toepassing of verwijdering van afvalstoffen, indien de stoffen, preparaten of voorwerpen in de inrichting dienen voor, dan wel bestaan uit: 

a. materiaal voor het realiseren en onderhouden van een afrastering;  

b. materiaal voor het realiseren van de onderafdichtingsconstructie, de geohydrologische maatregelen en het controlesysteem zoals verlangd in het [Stortbesluit bodembescherming](../../../../../../AMvB/stortbesluit/bodembescherming/BWBR0005858/README.md), de [Regeling stortplaatsen voor baggerspecie op land](../../../../../../ministeriele-regeling/regeling/stortplaatsen/voor/baggerspecie/op/land/BWBR0012665/README.md), dan wel de Richtlijnen voor baggerspeciestortplaatsen in het beleidsstandpunt «Verwijdering baggerspecie» (Kamerstukken II 1993/94, 23 450, nr. 1);  

c. materiaal voor het realiseren van de bovenafdichtingsconstructie zoals verlangd in het besluit, de regeling, of de richtlijnen, genoemd in onderdeel b;  

d. (riool)buizen voor de opvang en afvoer van percolaat en neerslag en materiaal voor installaties voor de behandeling van percolaat en neerslag;  

e. verzamelleidingen voor de opvang en afvoer van stortgas in de egalisatie- of steunlaag en materiaal voor installaties voor de behandeling van stortgas;  

f. het realiseren en in werking houden van nutsvoorzieningen;  

g. het realiseren en in werking houden van installaties voor het be- of verwerken van afvalstoffen;  

h. het operationeel houden van kantoren, van de controle- en registratieposten, van een laboratorium, van werkplaatsen, van het aanwezige rollende materieel en van de wasplaats;  

i. materiaal voor het realiseren en in stand houden van bouwwerken;  

j. materiaal voor het realiseren en in stand houden van een terreinverharding buiten het deel van de stortplaats, al dan niet in compartimenten onderverdeeld, waar tussen een onderafdichtings- en een bovenafdichtingsconstructie, als verlangd in het besluit, de regeling, dan wel de richtlijnen, genoemd in onderdeel b, afvalstoffen worden gestort (stortlichaam);  

k. ongediertebestrijding;  

l. bouwstoffen als bedoeld in [artikel 1 van het Besluit bodemkwaliteit](../../../../../../AMvB/besluit/bodemkwaliteit/BWBR0022929/README.md), die voorzien zijn van een overeenkomstig bij of krachtens dat besluit gestelde regels afgegeven erkende kwaliteitsverklaring, partijkeuring of fabrikant-eigenverklaring waaruit blijkt dat zij voldoen aan de voorwaarden, bedoeld in [artikel 28, eerste lid](../../../../../../AMvB/besluit/bodemkwaliteit/BWBR0022929/README.md), of [artikel 30, eerste lid, van dat besluit](../../../../../../AMvB/besluit/bodemkwaliteit/BWBR0022929/README.md), en die worden toegepast in een voorziening die op grond van de voor de inrichting verleende omgevingsvergunning, bedoeld in [artikel 2.1, eerste lid, aanhef en onder e, van de Wet algemene bepalingen omgevingsrecht](../../../../../../wet/wet/algemene/bepalingen/omgevingsrecht/BWBR0024779/README.md), binnen de inrichting is aangebracht;  

m. grond als bedoeld in [artikel 1 van het Besluit bodemkwaliteit](../../../../../../AMvB/besluit/bodemkwaliteit/BWBR0022929/README.md), die voorzien is van een overeenkomstig bij of krachtens dat besluit gestelde regels afgegeven erkende kwaliteitsverklaring, partijkeuring of fabrikant-eigenverklaring waaruit blijkt dat de kwaliteit van de grond de maximale waarde voor de bodemfunctieklasse industrie, bedoeld in [artikel 55, tweede lid, van dat besluit](../../../../../../AMvB/besluit/bodemkwaliteit/BWBR0022929/README.md), niet overschrijdt en die wordt toegepast in een voorziening die op grond van de voor de inrichting verleende omgevingsvergunning, bedoeld in [artikel 2.1, eerste lid, aanhef en onder e, van de Wet algemene bepalingen omgevingsrecht](../../../../../../wet/wet/algemene/bepalingen/omgevingsrecht/BWBR0024779/README.md), binnen de inrichting is aangebracht.   

### Artikel  11  

1.  Voor zover sprake is van een verwerking of bewerking van afvalstoffen die gepaard gaat met gewichtsverlies, wordt de vermindering, bedoeld in [artikel 27, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md), zodanig toegepast dat ter zake van de stoffen, preparaten of voorwerpen bij het verlaten van de inrichting wordt uitgegaan van de belasting die verschuldigd werd bij de afgifte ter verwijdering van de afvalstoffen waaruit zij zijn ontstaan.   
2.  Het verhoudingsgetal, bedoeld in [artikel 27, derde lid, van de wet](../../../../../../wet/wet/belastingen/op/milieugrondslag/BWBR0007168/README.md), wordt uitsluitend toegepast door degene die beschikt over een door de inspecteur afgegeven vergunning. In deze vergunning kan de inspecteur nadere voorwaarden stellen met betrekking tot de administratie.  

### Hoofdstuk  V  

####Kolenbelasting

### Artikel  12  

1.  Het vervoer van kolen, bedoeld in [artikel 33, derde lid, onderdeel a, b of c, van de wet](../../../../../../wet/wet/belastingen/op/milieugrondslag/BWBR0007168/README.md), naar een inrichting, een andere lidstaat via Nederland of een derde land, alsmede het brengen van kolen, bedoeld in [artikel 34, eerste lid, onderdeel a, b of c, van de wet](../../../../../../wet/wet/belastingen/op/milieugrondslag/BWBR0007168/README.md), vanuit een inrichting naar een andere inrichting, een ondernemer in een andere lidstaat, een publiekrechtelijk lichaam, anders dan als ondernemer, in een andere lidstaat of een derde land, wordt aangetoond met een bescheid.   
2.  In het bescheid, bedoeld in het eerste lid, worden vermeld: 

a. de naam en het adres van degene van wie de kolen afkomstig zijn;  

b. de naam en het adres van degene naar wie de kolen worden vervoerd dan wel overgebracht;  

c. de naam en het adres van degene die de kolen vervoert dan wel overbrengt;  

d. de hoeveelheid kolen, en  

e. de datum waarop het vervoer dan wel de overbrenging van de kolen is aangevangen.   

### Artikel  13  

De in [artikel 33, tweede lid](../../../../../../wet/wet/belastingen/op/milieugrondslag/BWBR0007168/README.md), en [artikel 34, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md) bedoelde personen of publiekrechtelijke lichamen richten hun administratie zodanig in dat daarin op overzichtelijke wijze alle voor de heffing van kolen van belang zijnde gegevens zijn opgenomen. 

### Artikel  14  

1.  Het brengen, bedoeld in [artikel 35, tweede lid, onderdelen a en d, van de wet](../../../../../../wet/wet/belastingen/op/milieugrondslag/BWBR0007168/README.md), van kolen vanuit een derde land of vanuit een plaats voor tijdelijke opslag naar een inrichting, alsmede het brengen, bedoeld in [artikel 35, tweede lid, onderdeel c, van de wet](../../../../../../wet/wet/belastingen/op/milieugrondslag/BWBR0007168/README.md), van kolen die zijn geplaatst onder een EU-douaneregeling naar een inrichting, wordt bij het aangeven voor het vrije verkeer van de kolen op grond van de wettelijke bepalingen, bedoeld in [artikel 1:1, eerste en tweede lid, van de Algemene douanewet](../../../../../../wet/algemene/douanewet/BWBR0023746/README.md), aangetoond met een vervoersopdracht. De vervoersopdracht wordt opgemaakt door de vergunninghouder van de inrichting waarnaar de kolen worden overgebracht, dan wel in diens opdracht.   
2.  Op de in het eerste lid bedoelde vervoersopdracht wordt een verklaring gesteld van de vergunninghouder van de inrichting waarnaar de kolen zullen worden overgebracht dat de kolen worden overgebracht naar zijn inrichting en in de administratie van zijn inrichting worden opgenomen.   
3.  De in het eerste lid bedoelde kolen moeten hun bestemming hebben bereikt binnen één maand na het tijdstip waarop de vereiste aangifte op grond van de wettelijke bepalingen, bedoeld in [artikel 1:1, eerste en tweede lid, van de Algemene douanewet](../../../../../../wet/algemene/douanewet/BWBR0023746/README.md), is gedaan. 

### Artikel 15 

Het brengen, bedoeld in [artikel 35, tweede lid, onderdeel a, van de wet](../../../../../../wet/wet/belastingen/op/milieugrondslag/BWBR0007168/README.md), van kolen vanuit een derde land naar een plaats voor tijdelijke opslag, het in Nederland plaatsen onder een EU-douaneregeling van vanuit een derde land binnengebrachte kolen, bedoeld in [artikel 35, tweede lid, onderdeel b, van de wet](../../../../../../wet/wet/belastingen/op/milieugrondslag/BWBR0007168/README.md), alsmede het onder ambtelijk toezicht vernietigen van kolen die onder een EU-douaneregeling zijn geplaatst, bedoeld in [artikel 35, tweede lid, onderdeel e, van de wet](../../../../../../wet/wet/belastingen/op/milieugrondslag/BWBR0007168/README.md), geschiedt met inachtneming van de formaliteiten die op grond van de wettelijke bepalingen, bedoeld in [artikel 1:1, eerste en tweede lid, van de Algemene douanewet](../../../../../../wet/algemene/douanewet/BWBR0023746/README.md), moeten worden vervuld.

### Artikel  16  

1.  In de vervoersopdracht, bedoeld in artikel 14, worden vermeld: 

a. de naam en het adres van degene die de vervoersopdracht opmaakt dan wel van degene in wiens opdracht zij wordt opgemaakt;  

b. de naam en het adres van degene die de kolen overbrengt;  

c. de naam en het adres van de vergunninghouder van de inrichting waarnaar de kolen worden overgebracht en het adres van die inrichting;  

d. de hoeveelheid kolen, en  

e. de datum waarop de overbrenging van de kolen aanvangt.    
2. De vervoersopdracht is gedagtekend en ondertekend. 
3. Indien een persoon als bedoeld in het eerste lid vergunninghouder is van een inrichting, wordt tevens het nummer van zijn vergunning vermeld. 
4. De vergunninghouder van de inrichting die de vervoersopdracht heeft opgemaakt of heeft doen opmaken, bewaart afschriften van de vervoersopdrachten op overzichtelijke wijze bij zijn administratie. 

### Artikel 17 

1.  De vrijstellingen, bedoeld in [artikel 44, eerste en tweede lid, van de wet](../../../../../../wet/wet/belastingen/op/milieugrondslag/BWBR0007168/README.md), worden verleend, indien: 

a. degene die de kolen gebruikt, verklaart dat de aan hem te leveren kolen worden gebruikt op de wijze, bedoeld in [artikel 44, eerste of tweede lid, van de wet](../../../../../../wet/wet/belastingen/op/milieugrondslag/BWBR0007168/README.md);  

b. de verklaring geschiedt met gebruikmaking van een door de vergunninghouder van de inrichting opgesteld bescheid in geval van uitslag of met gebruikmaking van een door degene die de levering verricht opgesteld bescheid in geval van invoer;  

c. degene die de kolen gebruikt, de verklaring heeft ondertekend, en  

d. de verklaring op overzichtelijke wijze wordt bewaard bij de administratie van de vergunninghouder van de inrichting in geval van uitslag en bij de administratie van degene die de aangifte tot plaatsing onder de douaneregeling brengen in het vrije verkeer doet, in geval van invoer.     
2.  Degene die de kolen gebruikt, richt zijn administratie zodanig in dat daarin op overzichtelijke wijze de gegevens zijn opgenomen omtrent alle voor de vrijstellingen, bedoeld in [artikel 44, eerste en tweede lid, van de wet](../../../../../../wet/wet/belastingen/op/milieugrondslag/BWBR0007168/README.md), van belang zijnde bedrijfshandelingen. 

### Artikel 18 

1.  Het tijdvak waarover een teruggaaf van belasting als bedoeld in [artikel 45, eerste of tweede lid, van de wet](../../../../../../wet/wet/belastingen/op/milieugrondslag/BWBR0007168/README.md), wordt verleend is het kalenderkwartaal. De inspecteur kan op verzoek een ander tijdvak aanwijzen.   
2.  Het verzoek om teruggaaf wordt gedaan binnen dertien weken: 

a. na het einde van het in het eerste lid bedoelde tijdvak waarin de kolen zijn gebruikt op een wijze, bedoeld in [artikel 44, eerste en tweede lid, van de wet](../../../../../../wet/wet/belastingen/op/milieugrondslag/BWBR0007168/README.md);  

b. nadat de kolen de in [artikel 45, tweede lid, van de wet](../../../../../../wet/wet/belastingen/op/milieugrondslag/BWBR0007168/README.md) bedoelde bestemming hebben gevolgd.     
3.  Bij het verzoek om teruggaaf worden de aankoopfactuur en de van belang zijnde gegevens over de bestemming van de kolen waarop de teruggaaf betrekking heeft overgelegd.   
4.  De administratie van degene die om teruggaaf verzoekt, voldoet aan bij ministeriële regeling te stellen voorwaarden. 

### Hoofdstuk  VI  

####Energiebelasting

### Artikel  18a  

1.  Het verbruik van aardgas, bedoeld in [artikel 51, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md), dient te blijken uit de administratie.   
2.  [Artikel 6c, tweede tot en met vijfde lid, van het Uitvoeringsbesluit accijns](../../../../../../AMvB/uitvoeringsbesluit/accijns/BWBR0005360/README.md) is van overeenkomstige toepassing.  

### Artikel  19  

1.  Het verzoek om een vergunning voor een fiscaal vertegenwoordiger, bedoeld in [artikel 54, derde lid, van de wet](../../../../../../wet/wet/belastingen/op/milieugrondslag/BWBR0007168/README.md), bevat de volgende gegevens: 

a. naam en adres van de verzoeker;  

b. het beoogde tijdstip van aanvang van het fiscaal-vertegenwoordigerschap;  

c. naam en adres van de degene die de levering aan de verbruiker verricht en die niet in Nederland is gevestigd en aldaar geen vaste inrichting heeft van waaruit de levering wordt verricht (in dit artikel: buitenlandse leverancier).     
2.  Een vergunning voor een fiscaal vertegenwoordiger wordt slechts verleend indien de verzoeker: 

a.in Nederland woont of is gevestigd;

b.in de afgelopen vijf jaren niet wegens overtreding van de wettelijke bepalingen inzake rijksbelastingen dan wel douane onherroepelijk is veroordeeld;

c.een administratie voert die voldoet aan bij ministeriële regeling te stellen voorwaarden;

d.naar het oordeel van de inspecteur voldoende solvabel is.   
3.  De verlening van een vergunning voor een fiscaal vertegenwoordiger is tevens gebonden aan de voorwaarde dat de verzoeker optreedt voor alle leveringen als bedoeld in [artikel 54, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md). De inspecteur kan op verzoek hiervan afwijken.   
4.  De inspecteur kan de vergunning intrekken of wijzigen: 

a.op verzoek van de fiscaal vertegenwoordiger met schriftelijke instemming van de buitenlandse leverancier;

b.op verzoek van de buitenlandse leverancier;

c.indien de fiscaal vertegenwoordiger niet meer voldoet aan de aan de vergunning gebonden voorwaarden. De buitenlandse leverancier wordt van de intrekking van de vergunning in kennis gesteld, alsmede van de gronden waarop deze berust.  

### Artikel  20  

1.  Het tarief voor zakelijk verbruik, genoemd in [artikel 59, eerste lid, onderdeel c, van de wet](../../../../../../wet/wet/belastingen/op/milieugrondslag/BWBR0007168/README.md), is van toepassing indien de verbruiker een verklaring heeft overgelegd aan degene die de elektriciteit aan hem levert dat het verbruik van die elektriciteit zakelijk verbruik betreft als bedoeld in [artikel 47, eerste lid, onderdeel t, van de wet](../../../../../../wet/wet/belastingen/op/milieugrondslag/BWBR0007168/README.md).   
2.  De verbruiker dient: 

a. zijn administratie zodanig in te richten dat daarin op overzichtelijke wijze de gegevens zijn opgenomen omtrent alle voor de toepassing van het tarief voor zakelijk verbruik van belang zijnde bedrijfshandelingen;  

b. ter vaststelling van de hoeveelheid elektriciteit waarop het tarief, bedoeld in het eerste lid, ziet deze hoeveelheid te meten met behulp van meters indien de elektriciteit mede betrokken wordt voor niet-zakelijk verbruik als bedoeld in [artikel 47, eerste lid, onderdeel u, van de wet](../../../../../../wet/wet/belastingen/op/milieugrondslag/BWBR0007168/README.md).     
3.  Wijzigingen in de situatie die van invloed zijn op de toepassing van het tarief, bedoeld in het eerste lid, worden onmiddellijk gemeld aan degene die de elektriciteit levert. 

###Artikel 21 

1.  Het tarief, bedoeld in [artikel 59, eerste lid, onderdeel b, van de wet](../../../../../../wet/wet/belastingen/op/milieugrondslag/BWBR0007168/README.md), is van toepassing indien de verbruiker een verklaring heeft overgelegd aan degene die het aardgas aan hem levert, dat het aardgas uitsluitend wordt aangewend in een CNG-vulstation.   
2.  De verbruiker dient overeenkomstig de in het eerste lid bedoelde verklaring te handelen. Indien niet meer overeenkomstig de verklaring gehandeld wordt, meldt de verbruiker dat onmiddellijk aan degene die het aardgas levert.  

### Artikel  21a  

1.  De uitzondering in [artikel 59, derde lid, van de wet](../../../../../../wet/wet/belastingen/op/milieugrondslag/BWBR0007168/README.md) voor installaties voor stadsverwarming waarbij grotendeels gebruik wordt gemaakt van restwarmte, is mede van toepassing gedurende de eerste periode van maximaal twee jaar na de ingebruikneming van een installatie voor stadsverwarming die is ontworpen om grotendeels gebruik te maken van restwarmte.   
2.  De periode, bedoeld in het eerste lid, vangt aan op het moment waarop de levering van warmte door middel van de installatie een aanvang neemt.   
3.  Het eerste lid is slechts van toepassing als de houder van de installatie aan degene die het aardgas aan hem levert een verklaring heeft overgelegd: 

a. dat sprake is van een installatie voor stadsverwarming;  

b. dat de stadsverwarming is ontworpen om grotendeels gebruik te maken van restwarmte;  

c. wanneer de periode, bedoeld in het eerste lid, aanvangt en eindigt.    

### Artikel  21b  

1.  Het verlaagde tarief, bedoeld in [artikel 59a, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md), kan alleen worden toegepast bij de vaststelling van de belasting die verschuldigd wordt op het tijdstip van de uitreiking van de eindfactuur over de verbruiksperiode waarin degene die de levering verricht van de coöperatie een opgaaf heeft ontvangen van de hoeveelheid door de coöperatie opgewekte elektriciteit die zij aan het lid van de coöperatie heeft toegerekend. Daarbij wordt de verlaging van het tarief toegepast op de elektriciteit die over de gehele verbruiksperiode is geleverd, voor zover ter zake wordt voldaan aan de bij of krachtens artikel 59a van de wet en, in voorkomend geval, bij [artikel 59b van de wet](../../../../../../wet/wet/belastingen/op/milieugrondslag/BWBR0007168/README.md) gestelde voorwaarden en beperkingen.   
2.  De elektriciteit die is opgewekt door een coöperatie met behulp van een productie-installatie als bedoeld in [artikel 59a, tweede lid, onderdeel d, van de wet](../../../../../../wet/wet/belastingen/op/milieugrondslag/BWBR0007168/README.md), komt slechts in aanmerking voor toerekening als bedoeld in artikel 59a, tweede lid, onderdeel c, van de wet, voor zover daarvoor garanties van oorsprong voor duurzame elektriciteit als bedoeld in [artikel 1, onderdeel x, van de Elektriciteitswet 1998](../../../../../../wet/elektriciteitswet/1998/BWBR0009755/README.md) zijn verstrekt. Voor de toepassing van de eerste volzin worden slechts de garanties van oorsprong in aanmerking genomen die betrekking hebben op de hoeveelheid elektriciteit die de coöperatie in de productieperiode via de aansluiting heeft geleverd, verminderd met de hoeveelheid elektriciteit die in dezelfde periode via de aansluiting aan de coöperatie is geleverd.   
3.  Het verlaagde tarief, bedoeld in het eerste lid, wordt slechts toegepast indien de coöperatie aan degene die de levering verricht: 

a. een afschrift heeft overgelegd van de beschikking waaruit blijkt dat de coöperatie op het tijdstip van de levering was aangewezen als bedoeld in [artikel 59a, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md); en  

b. een schriftelijke verklaring heeft overgelegd dat wordt voldaan aan de bij of krachtens [artikel 59a van de wet](../../../../../../wet/wet/belastingen/op/milieugrondslag/BWBR0007168/README.md) en, indien het een vereniging van eigenaars betreft, bij [artikel 59b van de wet](../../../../../../wet/wet/belastingen/op/milieugrondslag/BWBR0007168/README.md), aan de coöperatie, de productie-installatie en de onroerende zaken, bedoeld in artikel 59a, tweede lid, onderdeel b, van de wet, gestelde voorwaarden en beperkingen.    

### Artikel  22  

1.  De vrijstelling, bedoeld in [artikel 64, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md), wordt verleend indien degene die aardgas of elektriciteit gebruikt, een verklaring heeft overgelegd aan degene die dat aardgas of die elektriciteit aan hem heeft geleverd, dat hij dat aardgas of die elektriciteit gebruikt op een in [artikel 64, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md) bedoelde wijze.   
2.  Geen vrijstelling wordt verleend indien de in [artikel 64, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md) bedoelde installatie een elektrisch vermogen heeft van minder dan 60 kW.  
3.  De vrijstelling, bedoeld in [artikel 64, derde lid, van de wet](../../../../../../wet/wet/belastingen/op/milieugrondslag/BWBR0007168/README.md), wordt verleend indien degene die de elektriciteit gebruikt een verklaring heeft overgelegd aan degene die die elektriciteit aan hem heeft geleverd, dat hij die elektriciteit gebruikt op de in [artikel 64, derde lid, van de wet](../../../../../../wet/wet/belastingen/op/milieugrondslag/BWBR0007168/README.md) bedoelde wijze.   
4.  De vrijstelling, bedoeld in [artikel 64, vierde lid, van de wet](../../../../../../wet/wet/belastingen/op/milieugrondslag/BWBR0007168/README.md), wordt verleend indien degene die het aardgas gebruikt een verklaring heeft overgelegd aan degene die dat aardgas aan hem heeft geleverd, dat hij dat aardgas gebruikt op de in [artikel 64, vierde lid, van de wet](../../../../../../wet/wet/belastingen/op/milieugrondslag/BWBR0007168/README.md) bedoelde wijze.   
5.  Degene die aardgas of elektriciteit gebruikt op een wijze waarvoor een vrijstelling als bedoeld in [artikel 64, eerste, derde of vierde lid, van de wet](../../../../../../wet/wet/belastingen/op/milieugrondslag/BWBR0007168/README.md) wordt verleend dient: 

a. zijn administratie zodanig in te richten dat daarin op overzichtelijke wijze de gegevens zijn opgenomen omtrent alle voor de desbetreffende vrijstelling van belang zijnde bedrijfshandelingen;  

b. ter vaststelling van de hoeveelheid product waarop de vrijstelling ziet, deze hoeveelheid te meten met behulp van meters indien het desbetreffende product mede betrokken wordt voor andere doeleinden.     
6.  Wijzigingen in de situatie die van invloed zijn op de toepassing van een vrijstelling als bedoeld in [artikel 64, eerste, derde of vierde lid, van de wet](../../../../../../wet/wet/belastingen/op/milieugrondslag/BWBR0007168/README.md) worden onmiddellijk gemeld aan degene die het aardgas of de elektriciteit levert.  

### Artikel 24 

1.  Het verzoek om teruggaaf, bedoeld in [artikel 67, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md), wordt uiterlijk gedaan binnen dertien weken na afloop van de verbruiksperiode.   
2.  Ter vaststelling van de hoeveelheid verbruikte warmte meet de gebruiker van de onroerende zaak deze hoeveelheid met behulp van een warmtehoeveelheidsmeter.   
3.  Bij het verzoek om de in het eerste lid bedoelde teruggaaf wordt de afrekening overgelegd die door de exploitant van de installatie voor blokverwarming of in diens opdracht is opgemaakt.  

### Artikel 25 

1.  Het verzoek om teruggaaf, bedoeld in [artikel 68, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md), kan worden gedaan na afloop van elke kalendermaand waarin recht op teruggaaf is ontstaan, en wordt uiterlijk gedaan binnen dertien weken na afloop van de verbruiksperiode.   
2.  De in het eerste lid bedoelde teruggaaf wordt alleen verleend indien de aankoopfacturen worden overgelegd en indien de administratie van degene die om teruggaaf verzoekt, voldoet aan bij ministeriële regeling te stellen voorwaarden.   
3.  Het verzoek om teruggaaf, bedoeld in [artikel 68, tweede lid, van de wet](../../../../../../wet/wet/belastingen/op/milieugrondslag/BWBR0007168/README.md), kan worden gedaan na afloop van elke kalendermaand waarin recht op teruggaaf is ontstaan, en wordt uiterlijk gedaan binnen dertien weken na afloop van de verbruiksperiode.  

### Artikel 26 

1.  Het verzoek om teruggaaf, bedoeld in [artikel 69, eerste tot en met derde lid, van de wet](../../../../../../wet/wet/belastingen/op/milieugrondslag/BWBR0007168/README.md), wordt uiterlijk gedaan binnen dertien weken na afloop van de verbruiksperiode.   
2.  De in het eerste lid bedoelde teruggaaf wordt alleen verleend indien de eindfactuur wordt overgelegd. 

### Artikel  27  

1.  Het tijdvak waarover een teruggaaf van belasting als bedoeld in [artikel 70, eerste tot en met vierde lid, van de wet](../../../../../../wet/wet/belastingen/op/milieugrondslag/BWBR0007168/README.md) wordt verleend is het kalenderkwartaal. De inspecteur kan op verzoek een ander tijdvak aanwijzen.   
2.  Het verzoek om teruggaaf wordt gedaan binnen dertien weken na het einde van het in het eerste lid bedoelde tijdvak waarin het aardgas of de elektriciteit is gebruikt op een in [artikel 64, eerste, derde of vierde lid, van de wet](../../../../../../wet/wet/belastingen/op/milieugrondslag/BWBR0007168/README.md) bedoelde wijze.   
3.  Teruggaaf wordt alleen verleend indien de aankoopfactuur en de van belang zijnde gegevens en verklaringen over de bestemming van het aardgas of de elektriciteit waarop de teruggaaf betrekking heeft, worden overgelegd en indien de administratie van degene die om teruggaaf verzoekt voldoet aan bij ministeriële regeling te stellen voorwaarden.   
4.  Artikel 22, tweede lid, is van overeenkomstige toepassing op de teruggaaf, bedoeld in [artikel 70, eerste lid, van de wet](../../../../../../wet/wet/belastingen/op/milieugrondslag/BWBR0007168/README.md).  

### Hoofdstuk VIa 

####Vliegbelasting

Vervallen per 29-12-2010 

### Hoofdstuk  VII  

####Verpakkingenbelasting

Vervallen per 01-01-2013 

### Afdeling  1  

####Sierteelt

Vervallen per 01-01-2013 

### Afdeling  2  

####Groenten en fruit

Vervallen per 01-01-2013 

### Hoofdstuk VIII 

####Algemene bepaling

Vervallen per 01-01-2012 

### Hoofdstuk  IX  

####Slotbepalingen

### Artikel  30  

Dit besluit treedt in werking met ingang van de datum waarop de bepalingen van de [Wet belastingen op milieugrondslag](../../../../../../wet/wet/belastingen/op/milieugrondslag/BWBR0007168/README.md), waarin dit besluit zijn grondslag vindt, in werking treden. 

### Artikel  31  

Dit besluit wordt aangehaald als: Uitvoeringsbesluit belastingen op milieugrondslag. 

Lasten en bevelen dat dit besluit met de daarbij behorende nota van toelichting in het *Staatsblad* zal worden geplaatst en dat daarvan afschrift zal worden gezonden aan de Raad van State.   

's-Gravenhage 
23 december 1994  
Beatrix  

De Staatssecretaris van Financiën, 
W. A. F. G. Vermeend   

de negenentwintigste december 1994 

De Minister van Justitie, 
W. Sorgdrager    
