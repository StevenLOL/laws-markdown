<meta http-equiv='Content-Type' content='text/html; charset=utf-8' />

##Besluit van de Staatssecretaris van Infrastructuur en Milieu, van 18 maart 2013, nr. IENM/BSK-2013/47385, houdende vaststelling van beleidsregels voor het bestuur van de Nederlandse emissieautoriteit inzake het tijdelijk afzien van handhaving van de regels voor de handel in broeikasgasemissierechten met betrekking tot bepaalde luchtvaartactiviteiten (Beleidsregels tijdelijk niet-handhaven bij ETS luchtvaart)

De Staatssecretaris van Infrastructuur en Milieu,  
Gelet op [artikel 21 van de Kaderwet zelfstandige bestuursorganen](../../../../../../../../wet/kaderwet/zelfstandige/bestuursorganen/BWBR0020495/README.md) en het voorstel van de Europese Commissie van 20 november 2012 voor een Besluit van het Europees Parlement en van de Raad tot tijdelijke afwijking van Richtlijn 2003/87/EG van het Europees Parlement en van de Raad tot vaststelling van een regeling voor de handel in broeikasgasemissierechten binnen de Gemeenschap (COM(2012) 697);<sup> 1 Zie: http://ec.europa.eu/clima/policies/transport/aviation/docs/com_2012_697_en.pdf </sup> 
Besluit:    

### Artikel  1  

In deze beleidsregels wordt verstaan onder: 

a.  *de emissieautoriteit:* de emissieautoriteit, bedoeld in [artikel 1.1, eerste lid, van de Wet milieubeheer](../../../../../../../../wet/wet/milieubeheer/BWBR0003245/README.md);  

b.  *EG-richtlijn handel in broeikasgasemissierechten:* Richtlijn 2003/87/EG van het Europees Parlement en de Raad van de Europese Unie van 13 oktober 2003 tot vaststelling van een regeling voor de handel in broeikasgasemissierechten binnen de Gemeenschap en tot wijziging van Richtlijn 96/61/EG van de Raad (PbEU L 275);  

c.  *wet:* [Wet milieubeheer](../../../../../../../../wet/wet/milieubeheer/BWBR0003245/README.md).   

### Artikel  2  

1.  Ten aanzien van een vliegtuigexploitant waarop [afdeling 16.2.2 van de wet](../../../../../../../../wet/wet/milieubeheer/BWBR0003245/README.md) van toepassing is, legt het bestuur van de emissieautoriteit geen last onder dwangsom of bestuurlijke boete op grond van [artikel 18.6a](../../../../../../../../wet/wet/milieubeheer/BWBR0003245/README.md) onderscheidenlijk [artikel 18.16a, eerste en tweede lid, van de wet](../../../../../../../../wet/wet/milieubeheer/BWBR0003245/README.md) op wegens overtreding van de [artikelen 16.39c](../../../../../../../../wet/wet/milieubeheer/BWBR0003245/README.md), [16.39e](../../../../../../../../wet/wet/milieubeheer/BWBR0003245/README.md) en [16.39f](../../../../../../../../wet/wet/milieubeheer/BWBR0003245/README.md) onderscheidenlijk [artikel 16.39t van de wet](../../../../../../../../wet/wet/milieubeheer/BWBR0003245/README.md) voor zover uit laatstbedoelde bepalingen verplichtingen voortvloeien voor de kalenderjaren 2010, 2011 en 2012, betrekking hebbend op in bijlage I bij de EG-richtlijn handel in broeikasgasemissierechten opgenomen luchtvaartactiviteiten waarvoor die vliegtuigexploitant verantwoordelijk is. De eerste volzin is uitsluitend van toepassing indien de vliegtuigexploitant bij de emissieautoriteit het door de Europese Commissie bekendgemaakte aantal broeikasgasemissierechten heeft teruggestort dat overeenkomt met de hoeveelheid broeikasgasemissierechten die voor het kalenderjaar 2012 kosteloos zijn toegewezen en verleend voor luchtvaartactiviteiten als bedoeld in de eerste volzin waarvoor die vliegtuigexploitant verantwoordelijk is of indien aan de vliegtuigexploitant voor het kalenderjaar 2012 voor bedoelde luchtvaartactiviteiten geen kosteloos toegewezen broeikasgasemissierechten zijn verleend. Het terugstorten van broeikasgasemissierechten, bedoeld in de tweede volzin, geschiedt binnen 30 dagen na de dag waarop het Besluit van het Europees Parlement en van de Raad tot tijdelijke afwijking van Richtlijn 2003/87/EG van het Europees Parlement en van de Raad tot vaststelling van een regeling voor de handel in broeikasgasemissierechten binnen de Gemeenschap (COM(2012) 697),<sup> 2 Zie: http://ec.europa.eu/clima/policies/transport/aviation/docs/com_2012_697_en.pdf </sup> nadat dit is vastgesteld, in werking is getreden.   
2.  Het eerste lid geldt voor vluchten die vertrekken vanaf of aankomen op een luchtvaartterrein op het grondgebied van landen die niet behoren tot de Europese Economische Ruimte. Het eerste lid geldt niet voor: 

a. vluchten tussen landen die behoren tot de Europese Economische Ruimte, en  

b. vluchten tussen de onder a bedoelde landen enerzijds en landen en gebieden overzee, Zwitserland en Kroatië anderzijds.    

### Artikel  3  

Deze beleidsregels treden in werking met ingang van de dag na de datum van uitgifte van de Staatscourant waarin zij worden geplaatst. 

### Artikel  4  

Deze beleidsregels worden aangehaald als: Beleidsregels tijdelijk niet-handhaven bij ETS luchtvaart. 
Deze beleidsregels zullen met de toelichting in de Staatscourant worden geplaatst.  

De 
Staatssecretaris van Infrastructuur en Milieu, 
W.J. Mansveld     
