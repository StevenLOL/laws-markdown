<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 11 augustus 2010, nr. AV/AR/2010/13478, tot vaststelling van beleidsregels in het kader van de bestuursrechtelijke handhaving van de Wet minimumloon en minimumvakantiebijslag

De Minister van Sociale Zaken en Werkgelegenheid,  
Gelet op [artikel 18f, derde lid](../../../../../../../../../wet/wet/minimumloon/en/minimumvakantiebijslag/BWBR0002638/README.md), en [artikel 18n, derde lid, van de Wet minimumloon en minimumvakantiebijslag](../../../../../../../../../wet/wet/minimumloon/en/minimumvakantiebijslag/BWBR0002638/README.md) (hierna: de wet);
Besluit:    

### Artikel  1  

1.  Indien een werkgever de op hem rustende verplichting, bedoeld in [artikel 7 van de wet](../../../../../../../../../wet/wet/minimumloon/en/minimumvakantiebijslag/BWBR0002638/README.md), niet of onvoldoende nakomt wordt hem per werknemer ten aanzien van wie de overtreding is begaan een bestuurlijke boete opgelegd waarvan de hoogte wordt bepaald aan de hand van onderstaande tabel.  Boetebedragen 

| Duur onderbetaling  | ≤1 maand  | >1 - ≤ 6 maanden  | >6 maanden  | % onderbetaling per dag, week, maand  |--- |--- |--- |
|:---|:---|:---|:---|:---|:---|:---|:---|
| < 25%  | € 750  | € 1500  | € 3000  |
| 25-50%  | € 1500  | € 3000  | € 4500  |
| > 50%  | € 3000  | € 4500  | € 6000  |

2.  Indien een werkgever de op hem rustende verplichting, bedoeld in [artikel 15 van de wet](../../../../../../../../../wet/wet/minimumloon/en/minimumvakantiebijslag/BWBR0002638/README.md), niet of onvoldoende nakomt wordt hem per werknemer ten aanzien van wie de overtreding is begaan een bestuurlijke boete opgelegd van € 700,–, met dien verstande dat een bestuurlijke boete uitsluitend wordt opgelegd als de betaalde vakantiebijslag minder bedraagt dan 8% van het minimumloon, bedoeld in [artikel 7 van de wet](../../../../../../../../../wet/wet/minimumloon/en/minimumvakantiebijslag/BWBR0002638/README.md).   
3.  Indien een werkgever niet of in onvoldoende mate schriftelijke bescheiden kan overleggen waaruit de aard van de arbeidsrelatie, het door hem betaalde loon, de door hem betaalde vakantiebijslag of het aantal gewerkte uren blijkt van een in zijn onderneming, bedrijf of inrichting aangetroffen werkzame persoon wordt hem voor iedere persoon die het betreft een bestuurlijke boete opgelegd van € 6.700,–.   
4.  De totale bij een boetebeschikking op te leggen bestuurlijke boete bestaat, ingeval er sprake is van meer werknemers ten aanzien van wie overtredingen zijn begaan, uit de som van het per werknemer vastgestelde boetebedrag.   

### Artikel  2  

1.  In afwijking van artikel 1 wordt geen bestuurlijke boete opgelegd, als het niet of onvoldoende nakomen van de verplichtingen, bedoeld in artikel 1, onder 1 of 2, berust op een kennelijke vergissing of verschrijving, of als de mate waarin deze verplichtingen niet worden nagekomen per werknemer minder bedraagt dan 5%. In dat geval wordt volstaan met het geven van een schriftelijke waarschuwing waarbij de werkgever in de gelegenheid wordt gesteld alsnog aan zijn verplichtingen te voldoen en binnen vier weken na het constateren van de overtreding schriftelijke bewijsstukken te overleggen waaruit dat blijkt. Indien de werkgever in gebreke blijft wordt alsnog een bestuurlijke boete opgelegd.   
2.  Het eerste lid is niet van toepassing indien de overtreding is geconstateerd binnen een periode van 24 maanden te rekenen vanaf de dag waarop eerder eenzelfde overtreding is geconstateerd waarvoor een schriftelijke waarschuwing is gegeven of een bestuurlijke boete is opgelegd.   

### Artikel  3  

1.  Indien de werkgever een bestuurlijke boete is opgelegd wegens het niet nakomen van de verplichting, bedoeld in artikel 1, onder 1, wordt hem tevens een last onder dwangsom opgelegd. De hoogte van de dwangsom wordt bepaald aan de hand van de onderstaande tabel.  Dwangsom per dag 

| Duur onderbetaling  | ≤ 1 maand  | >1 - ≤ 6 maanden  | >6 maanden  | % onderbetaling per dag, week, maand  |--- |--- |--- |
|:---|:---|:---|:---|:---|:---|:---|:---|
| < 25%  | € 25  | € 50  | € 75  |
| 25-50%  | € 50  | € 100  | € 150  |
| > 50%  | € 100  | € 200  | € 300  |

2.  Indien de werkgever een bestuurlijke boete is opgelegd wegens het niet nakomen van de verplichting, bedoeld in artikel 1, onder 2, wordt hem tevens een last onder dwangsom opgelegd, ter hoogte van € 25 per dag.   
3.  De last onder dwangsom, bedoeld onder 1 en 2, wordt niet opgelegd als de werkgever uit eigen beweging aan zijn verplichtingen heeft voldaan en daarvan binnen vier weken na het constateren van de overtreding schriftelijk bewijs heeft geleverd.   
4.  Het maximale bedrag dat een werkgever per werknemer aan dwangsom kan verbeuren bedraagt € 25.000,–.   

### Artikel  4  

De [Beleidsregels bestuurlijke handhaving Wet minimumloon en minimumvakantiebijslag](../../../../../../../../../beleidsregel/beleidsregels/bestuurlijke/handhaving/wet/minimumloon/en/etc/BWBR0021782/README.md) van 27 april 2007 (Stcrt. 2007, nr. 84) worden ingetrokken.  

### Artikel  5  

Dit besluit treedt in werking met ingang van de tweede dag na de datum van dagtekening van de Staatscourant waarin het is geplaatst.  

### Artikel  6  

Dit besluit wordt aangehaald als: Beleidsregels bestuurlijke handhaving Wet minimumloon en minimumvakantiebijslag 2010.  
Deze regeling zal met de toelichting in de Staatscourant worden geplaatst.   

Den Haag 
11 augustus 2010   

De 
Minister van Sociale Zaken en Werkgelegenheid,
J.P.H.Donner   
