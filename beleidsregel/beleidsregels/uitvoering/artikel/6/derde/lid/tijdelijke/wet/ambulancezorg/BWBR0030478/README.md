<meta http-equiv='Content-Type' content='text/html; charset=utf-8' />

##Beleidsregels van de Minister van Volksgezondheid, Welzijn en Sport van 20 september 2011, nr. CZ-3082275, ter uitvoering van artikel 6, derde lid, van de Tijdelijke wet ambulancevoorziening

De Minister van Volksgezondheid, Welzijn en Sport,  
Gelet op [artikel 6, derde lid, van de Tijdelijke wet ambulancezorg](../../../../../../../../../../../wet/tijdelijke/wet/ambulancezorg/BWBR0031557/README.md);
Besluit:     
### Hoofdstuk  I  

####Algemeen

### Artikel  1  

Ten behoeve van de aanwijzing als Regionale Ambulancevoorziening, bedoeld in [artikel 6, eerste en tweede lid, van de Tijdelijke wet ambulancezorg](../../../../../../../../../../../wet/tijdelijke/wet/ambulancezorg/BWBR0031557/README.md) worden naast de eisen in artikel 6, eerste en tweede lid, van de Tijdelijke wet ambulancezorg, de eisen gehanteerd, zoals voor een Regionale Ambulancevoorziening opgenomen in de hierna volgende artikelen. 

### Artikel  2  

In de hierna volgende artikelen wordt verstaan onder: 

a.  *A1-rit:* een spoedeisende rit in opdracht van de centralist in geval van acute bedreiging van de vitale functies van de patiënt of in het geval dit gevaar pas na beoordeling door het ambulanceteam ter plaatse kan worden uitgesloten;  

b.  *ambulancebijstandsplan:* protocol inzake de organisatie van de bovenregionale bijstand van ambulances;  

c.  *directeur publieke gezondheid:* de directeur publieke gezondheid, bedoeld in [artikel 14 van de Wet publieke gezondheid](../../../../../../../../../../../wet/wet/publieke/gezondheid/BWBR0024705/README.md);  

d.  *gewondenspreidingsplan:* overzicht van de medische behandelcapaciteit van ziekenhuizen;  

e.  *partners in de zorgketen:* huisartsen, verloskundigen, GGZ-instellingen en ziekenhuizen, inclusief de traumacentra, in de regio;  

f.  *referentiekader spreiding en beschikbaarheid:* referentiekader spreiding en beschikbaarheid als bedoeld in de bijlage bij deze beleidsregels;  

g.  *ROAZ:* het Regionaal Overleg Acute Zorg, ingesteld ingevolge [artikel 4 van de Wet toelating zorginstellingen](../../../../../../../../../../../wet/wet/toelating/zorginstellingen/BWBR0018906/README.md);  

h.  *triage:* selectie en rangschikking van zieken of gewonden ten behoeve van een snelle hulpverlening.   

### Hoofdstuk  II  

####Landelijke eisen ambulancezorg

### §  1  

####Algemeen

### Artikel  3  

De Regionale Ambulancevoorziening is in Nederland gevestigd. 

### Artikel  4  

De Regionale Ambulancevoorziening verkeert in een dusdanig financiële staat dat deze de continuïteit van de ambulancezorg niet in gevaar brengt. 

### Artikel  5  

De Regionale Ambulancevoorziening voldoet aan de geldende wet- en regelgeving en aan de door de beroepsgroep ontwikkelde richtlijnen en professionele standaarden, zoals vastgelegd in de landelijke richtlijnen voor de meldkamer en de ambulancezorg. 

### Artikel  6  

Voor zover de Regionale Ambulancevoorziening de ambulancezorg, dan wel een deel ervan, laat uitvoeren door een derde, zorgt de Regionale Ambulancevoorziening ervoor dat deze derde handelt volgens de eisen die voor de Regionale Ambulancevoorziening zijn gesteld. 

### §  2  

####De cliënt

### Artikel  7  

1.  De Regionale Ambulancevoorziening geeft in overleg met de zorgverzekeraars in de regio uitvoering aan het referentiekader spreiding en beschikbaarheid voor wat betreft de spreiding van standplaatsen en de beschikbaarheid van ambulances.   
2.  De Regionale Ambulancevoorziening kan in overleg met de zorgverzekeraars in de regio gemotiveerd afwijken van de spreiding van standplaatsen van het referentiekader spreiding en beschikbaarheid, mits de spreiding van de standplaatsen zodanig is dat in de desbetreffende regio minstens 97% van de bevolking binnen 15 minuten responstijd kan worden bereikt door een ambulance.   
3.  De Regionale Ambulancevoorziening beschikt over voldoende capaciteit om het referentiekader spreiding en beschikbaarheid uit te voeren en kan in overleg met de zorgverzekeraars in de regio gemotiveerd afwijken van de beschikbaarheid van ambulances van het referentiekader spreiding en beschikbaarheid, mits de bereikbaarheid is gewaarborgd.   
4.  De Regionale Ambulancevoorziening zorgt ervoor dat onder normale omstandigheden in ten minste 95% van de A1-meldingen een ambulance binnen 15 minuten na aanname van de melding ter plaatse is. De Regionale ambulancevoorziening kan hier in overleg met de zorgverzekeraars in de regio gemotiveerd vanaf wijken.   
5.  De Regionale Ambulancevoorziening heeft over de normen voor de wachttijden van het planbare vervoer afspraken met de zorginstellingen in de regio. De planning van het planbare vervoer wordt ondersteund door een adequaat werkend geautomatiseerd systeem.   
6.  De Regionale Ambulancevoorziening analyseert de oorzaken van overschrijding van de 15 minuten responstijd en neemt maatregelen om deze zoveel mogelijk te voorkomen.  

### Artikel  8  

1.  De Regionale Ambulancevoorziening past zorgdifferentiatie toe onder de volgende voorwaarden: 

a. er zijn inzetcriteria vastgesteld die bepalen welk niveau van zorg onder welke omstandigheden geldt als verantwoorde ambulancezorg, en  

b. zorgdifferentiatie gaat niet ten koste van de inzetbaarheid van materieel en personeel die nodig zijn om verantwoorde ambulancezorg te leveren in normale en opgeschaalde omstandigheden.     
2.  De Regionale Ambulancevoorziening levert veilige ambulancezorg. Daartoe is een veiligheidsmanagementsysteem aanwezig.  

### §  3  

####Prijs en doelmatigheid

### Artikel  9  

1.  De Regionale Ambulancevoorziening heeft een meerjarenbegroting, gekoppeld aan een meerjarenbeleidsplan, het zogenaamde Regionaal Ambulanceplan (RAP), waarmee de financiën en het beleid voor de langere termijn kan worden overzien en tijdig worden bijgestuurd.   
2.  De Regionale Ambulancevoorziening stelt jaarlijks een plan op. Hierin worden inhoud en financiën gekoppeld. In de aan het jaarplan gekoppelde begroting worden de inkomsten en uitgaven, die direct zijn toe te rekenen aan ambulancezorg, inzichtelijk gemaakt.   
3.  In de begroting en de financiële administratie zijn uitgaven en ontvangsten ten behoeve van ambulancezorg duidelijk traceerbaar naar bron en bestemming en onderscheiden van eventuele andere bedrijfsmatige activiteiten.   
4.  De Regionale Ambulancevoorziening heeft afgeleid van het jaarplan financiële drie-, vier-, of zesmaandelijkse rapportages, waarbij inhoud aan financiën is gekoppeld en de rechtspersoon beschikt over een planning en controlecyclus.  

### §  4  

####Samenwerking in de zorgketen en met buur- en grensregio’s

### Artikel  10  

De Regionale Ambulancevoorziening neemt deel aan het ROAZ en voert de adviezen van het ROAZ inzake het oplossen van knelpunten in de acute zorg uit, voor zover dit past binnen de (financiële) mogelijkheden en verantwoordelijkheden. 

### Artikel  11  

1.  Ten behoeve van het leveren van verantwoorde zorg heeft de Regionale Ambulancevoorziening schriftelijke afspraken met: 

a. de partners in de zorgketen, waarbij in de schriftelijke afspraken met de ziekenhuizen in ieder geval de beschikbare opnamecapaciteit en de overdracht van patiënten wordt betrokken en met de huisartsen de inzet en beschikbaarheid tijdens de ANW-uren,  

b. de naburige Regionale Ambulancevoorzieningen over in ieder geval de open grens benadering en de onderlinge assistentie,  

c. de Belgische of Duitse meldkamers en ambulancediensten indien de regio van de Regionale Ambulancevoorziening aan de regio van een buitenlandse ambulancedienst grenst, en  

d. de directeur publieke gezondheid over mogelijke dienstverlening voor speciale evenementen.     
2.  De Regionale Ambulancevoorziening voert minimaal halfjaarlijks overleg over de afspraken, bedoeld in het eerste lid, en evalueert deze.  

### §  5  

####Het personeel

### Artikel  12  

1.  De Regionale Ambulancevoorziening beschikt over kwalitatief en kwantitatief voldoende deskundig personeel om verantwoorde ambulancezorg te kunnen leveren.   
2.  Ter uitvoering van het bepaalde in het eerste lid past de Regionale Ambulancevoorziening in ieder geval een opleiding- en bekwaamheidsbeleid toe, gebaseerd op een meerjarenopleidingsplan.   
3.  Het management van de Regionale Ambulancevoorziening is van onbesproken gedrag.   
4.  De veiligheid van het personeel tijdens de uitoefening van hun functie in de publieke ruimte wordt structureel door de Regionale Ambulancevoorziening geïnventariseerd en minimaal vierjaarlijks wordt een risico-inventarisatie en -evaluatie uitgevoerd.   
5.  De tevredenheid van het personeel wordt door de Regionale Ambulancevoorziening minimaal vierjaarlijks onderzocht.  

### §  6  

####De organisatie

### Artikel  13  

De Regionale Ambulancevoorziening is ingericht voor het leveren van doelmatige en doeltreffende ambulancezorg, waarbij de verantwoordelijkheidsverdeling bij alle processen is beschreven, inclusief de overleg- en besluitvormingsstructuur. In ieder geval is de Regionale Ambulancevoorziening bestuurlijk zodanig georganiseerd dat slagvaardige besluitvorming over de (daadwerkelijke) uitvoering van de ambulancezorg onder alle omstandigheden is gegarandeerd. 

### Artikel  14  

De Regionale Ambulancevoorziening heeft een gecertificeerd kwaliteitszorgsysteem voor ambulancezorg. 

### Artikel  15  

De Regionale Ambulancevoorziening is verzekerd tegen risico’s verbonden aan ambulancezorg. 

### Artikel  16  

De Regionale Ambulancevoorziening beschikt over de benodigde informatievoorzieningen om te kunnen communiceren met andere Regionale Ambulancevoorzieningen en partners in de keten van zorg. 

### §  7  

####De meldkamer ambulancezorg

### Artikel  17  

Indien sprake is van een bovenregionale meldkamer ambulancezorg worden afspraken gemaakt over het centrale aanspreekpunt voor de directeur publieke gezondheid. 

### Artikel  18  

1.  De Regionale Ambulancevoorziening heeft schriftelijke afspraken met het bestuur van de veiligheidsregio, bedoeld in [artikel 9 van de Wet veiligheidsregio’s](../../../../../../../../../../../wet/wet/veiligheidsregio's/BWBR0027466/README.md), en het regionale college, bedoeld in [artikel 22 van de Politiewet 1993](../../../../../../../../../../../wet/politiewet/1993/BWBR0006299/README.md), over de bestuurlijke en operationele samenwerking in de meldkamer.   
2.  De afspraken, bedoeld in het eerste lid, betreffen in ieder geval: 

a. de verdeling van taken in de meldkamer,  

b. de bijdrage van de Regionale Ambulancevoorziening aan het informatiemanagement,  

c. het gebruik en het beheer van de technische infrastructuur,  

d. de bescherming van patiëntgerelateerde gegevens,  

e. de financiering van de gemeenschappelijk kosten, en  

f. het continuïteitsplan voor de meldkamer.    

### Artikel  19  

1.  De Regionale Ambulancevoorziening controleert en verbetert continu de selectie en triage bij de ambulancezorg.   
2.  De Regionale Ambulancevoorziening zorgt ervoor dat in de meldkamer de zorgintake en de zorgindicatie geschiedt door een op grond van de [Wet op de beroepen in de individuele gezondheidszorg](../../../../../../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) geregistreerde verpleegkundige.  

### §  8  

####Opschaling

### Artikel  20  

1.  De Regionale Ambulancevoorziening heeft schriftelijk afspraken met de directeur publieke gezondheid over het multidisciplinaire oefenen, de inzet bij evenementen en de voorbereiding op de inzet bij een ramp of crisis.   
2.  De afspraken, bedoeld in het eerste lid, betreffen: 

a. de procedures die worden gevolgd bij een ramp of crisis, waarbij in ieder geval wordt ingegaan op de aspecten alarmering, opschaling, coördinatie, informatiemanagement en evaluatie,  

b. de wijze waarop en de mate waarin personeel en materieel wordt ingezet,  

c. de bereikbaarheid en de beschikbaarheid van personeel, ruimte en materieel,  

d. de wijze van trainen en oefenen met het oog op het gezamenlijk optreden bij de rampenbestrijding en crisisbeheersing en de frequentie waarin getraind en geoefend wordt,  

e. de samenwerking tussen de Regionale Ambulancevoorziening, de directeur publieke gezondheid, de regionale zorginstellingen en andere relevante hulpverleningsinstanties werkzaam in de regio, en  

f. het onderhoud en beheer van materiaal voor de geneeskundige hulpverlening bij ongevallen en rampen.    

### Artikel  21  

De Regionale Ambulancevoorziening heeft een ambulancebijstandsplan, actueel regionaal gewondenspreidingsplan en slachtoffervolgsysteem. 

### Hoofdstuk  III  

####Regionale eisen ambulancezorg

### Artikel  22  

1.  Voor de Veiligheidsregio Limburg Noord geldt de eis dat de betreffende Regionale Ambulancevoorziening meewerkt aan een geïntegreerde meldkamer, voor zover dit niet strijdig is met geldende wet- en regelgeving en past binnen de budgettaire kaders van de betreffende rechtspersoon.   
2.  Voor de Veiligheidsregio Zuid-Limburg geldt de eis dat de betreffende Regionale Ambulancevoorziening ervaring heeft met internationale, grensoverschrijdende ambulancezorg en in staat is om te werken volgens de protocollen en afspraken zoals deze zijn vastgelegd in het samenwerkingsdocument ‘Eumed Euregio Maas-Rijn van 2007’.   
3.  Voor de Veiligheidsregio Haaglanden en de Veiligheidsregio Amsterdam-Amstelland geldt dat op de meldkamer 7 x 24 uur minimaal twee op grond van de [Wet op de beroepen in de individuele gezondheidszorg](../../../../../../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) geregistreerde verpleegkundigen aanwezig zijn die verantwoordelijk zijn voor de zorgintake en de zorgindicatie.  

### Artikel  23  

Indien het bij koninklijke boodschap van 8 augustus 2011 ingediende voorstel van wet houdende tijdelijke bepalingen over de ambulancezorg ([Tijdelijke wet ambulancezorg](../../../../../../../../../../../wet/tijdelijke/wet/ambulancezorg/BWBR0031557/README.md)), (Kamerstukken II 2010/11, 32 854) tot wet is of wordt verheven en die wet in werking treedt, treden deze beleidsregels op hetzelfde tijdstip in werking en werken zij terug tot en met 1 december 2011. 
Deze beleidsregels worden met de bijlage en de toelichting in de Staatscourant geplaatst.  

De 
Minister van Volksgezondheid, Welzijn en Sport, 
E.I. Schippers     
