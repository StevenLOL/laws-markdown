<meta http-equiv='Content-Type' content='text/html; charset=utf-8' />

##Vennootschapsbelasting; octrooibox

De staatssecretaris van Financiën heeft het volgende besloten.    In dit besluit is voor de toepassing van de octrooibox een goedkeuring ter zake van innovatieverliezen opgenomen.   

####Aanleiding en goedkeuring

De vraag is opgekomen of exploitatieverliezen ter zake van een immaterieel activum als bedoeld in [artikel 12b, eerste lid, Wet op de vennootschapsbelasting 1969](../../../../wet/wet/op/de/vennootschapsbelasting/1969/BWBR0002672/README.md) (hierna: innovatieverliezen) voor 10/H gedeelte dan wel volledig in aanmerking kunnen worden genomen. Uit de Memorie van antwoord van de Wet werken aan winst kan worden afgeleid dat innovatieverliezen slechts voor 10/H gedeelte in aanmerking kunnen worden genomen. Op basis van een strikt taalkundige uitleg van de zinsnede ‘voor zover het saldo van de in dat jaar genoten voordelen’ uit [artikel 12b, vijfde lid, Wet op de vennootschapsbelasting 1969](../../../../wet/wet/op/de/vennootschapsbelasting/1969/BWBR0002672/README.md) kan echter het tegendeel worden verdedigd. Gelet op de huidige (krediet)crisis acht ik een uitkomst waarbij exploitatieverliezen ter zake van octrooien slechts voor de verhouding 10/25,5 in aanmerking worden genomen niet wenselijk. Deze uitkomst leidt namelijk tot niet voorziene en onbedoelde effecten.    

####Goedkeuring

Gelet op het voorgaande keur ik onder voorwaarde goed dat een dergelijk innovatieverlies niet voor 10/H gedeelte, maar volledig verrekenbaar is met belastbare winsten van het voorafgaande jaar en de negen volgende jaren.    

####Voorwaarden

Voor deze goedkeuring gelden de volgende voorwaarden: 

– Het innovatieverlies verhoogt de drempel, [bedoeld in artikel 12b, vijfde lid, Wet op de vennootschapsbelasting 1969](../../../../wet/wet/op/de/vennootschapsbelasting/1969/BWBR0002672/README.md).  

– Het innovatieverlies vergroot niet de ruimte, bedoeld in [artikel 12b, zesde lid, Wet op de vennootschapsbelasting 1969](../../../../wet/wet/op/de/vennootschapsbelasting/1969/BWBR0002672/README.md).  

– Deze goedkeuring heeft betrekking op innovatieverliezen die zijn ontstaan in 2009 en 2010.      

####Inwerkingtreding

Dit besluit treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2009.      Dit besluit zal in de Staatscourant worden geplaatst.   

Den Haag 
11 augustus 2009   

De 
staatssecretaris van Financiën, 
J.C. de Jager     
