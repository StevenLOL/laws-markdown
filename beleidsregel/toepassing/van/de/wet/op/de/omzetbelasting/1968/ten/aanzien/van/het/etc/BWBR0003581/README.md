<meta http-equiv='Content-Type' content='text/html; charset=utf-8' />

##Toepassing van de wet op de omzetbelasting 1968 ten aanzien van het bankbedrijf

De Directeur-Generaal Belastingdienst heeft namens de Staatssecretaris van Financiën het volgende besloten.     

1. De per 1 januari 1979 van kracht geworden aanpassing van de omzetbelastingwetgeving aan de bepalingen van de Zesde EG-richtlijn is in verschillend opzicht van betekenis voor exploitanten van banken. Zulks houdt verband met de ingevolge bedoelde aanpassing tot stand gekomen wijzigingen en/of aanvullingen van de vrijstellingsbepalingen vervat in artikel 11, letters i en j, van de Wet op de omzetbelasting 1968, alsook met de per 1 januari 1979 tot stand gekomen wijziging van artikel 15, tweede lid, van die wet betreffende de aftrek van omzetbelasting. 2. Blijkens artikel 11, eerste lid, letter i, ten tweede, van voormelde wet zijn van omzetbelasting vrijgesteld de handelingen – bemiddeling daaronder begrepen doch uitgezonderd bewaring en beheer – inzake effecten en andere waardepapieren met uitzondering van documenten welke goederen vertegenwoordigen. De bewoordingen van de onderwerpelijke bepaling komen vrijwel overeen met die van de corresponderende bepaling, vervat in artikel 13, onderdeel B, letter d, ten vijfde, van voornoemde EG-richtlijn. Naar mijn oordeel dient ervan te worden uitgegaan dat bij het redigeren van die richtlijnbepaling een ruime draagwijdte van het begrip ‘handelingen’ is beoogd. In verband daarmede stel ik mij op het standpunt dat de aan de orde zijnde vrijstelling van toepassing is op alle prestaties, andere dan bewaring en beheer, welke betrekking hebben op effecten en andere waardepapieren, ongeacht of het daarbij gaat om de uitgifte, de overdracht, de verwisseling of de opsplitsing van de desbetreffende stukken, dan wel om de instandhouding, de wijziging, de realisering of het tenietgaan van de in die stukken belichaamde rechten, een en ander met dien verstande dat de – veelal door banken – terzake verleende bemiddelingsdiensten mede tot de vrijgestelde prestaties dienen te worden gerekend. Volledigheidshalve teken ik hierbij nog aan dat een redelijke wetstoepassing mijn inziens te dezen met zich brengt dat ten aanzien van bij een bank in beheer gegeven effecten e.d. weliswaar het aan de opdrachtgever in rekening gebrachte bewaar- en/of beheerloon krachtens voormelde uitzondering aan omzetbelasting is onderworpen, doch het verrichten van evenomschreven bancaire handelingen met betrekking tot de in beheer gegeven stukken mede onder de vrijstelling valt. 3. Ter bevordering van een uniforme gedragslijn inzake de toepassing van de omzetbelastingwetgeving ten aanzien van de onderwerpelijke bedrijfstak gaat als bijlage hiernevens een voorbeeldsgewijs samengesteld en als richtsnoer bedoeld overzicht van vrijgestelde en belaste bankverrichtingen. 4. Met betrekking tot de door banken toe te passen aftrek van voorbelasting zij vooreerst opgemerkt dat ingevolge artikel 15, tweede lid, van voornoemde wet bedoelde aftrek slechts kan plaatsvinden met betrekking tot de in artikel 11, eerste lid, letters i en j, van die wet bedoelde prestaties, indien de afnemer van die prestaties buiten de Lid-staten van de Europese Gemeenschappen woont of is gevestigd. De aftrek is derhalve niet alleen uitgesloten in gevallen waarin op grond van laatstgenoemde bepaling heffing van omzetbelasting achterwege blijft, maar eveneens in gevallen waarin om andere redenen niet aan heffing wordt toegekomen zoals in artikel 6, tweede lid, letter e, 5°, van de wet bedoelde gevallen waarin de prestaties worden verricht jegens in de Lid-staten van de Europese Gemeenschappen wonende of gevestigde ondernemers. De toerekening van de voorbelasting aan de onderscheidene prestaties dient te geschieden overeenkomstig het bepaalde in artikel 11 t/m 14 van de Uitvoeringsbeschikking omzetbelasting 1968. Het ligt niet in het voornemen met betrekking tot de onderhavige prestaties op dit punt een forfaitaire regeling te treffen.    

### Bijlage  

Overzicht van vrijgestelde en belaste verrichtingen bij het bankbedrijf 

| --- | --- | --- |
|:---|:---|:---|
| Aandelen  | overdracht van -  | Vrij  |
| --- | uitgifte van -  | Vrij  |
| --- | verleende bemiddeling bij plaatsing van  | Vrij  |
| --- | afstempeling van -  | Vrij  |
| Accept-provisie  | voor accepteren van een wissel  | Vrij  |
| Accountantscontrole/boekenonderzoek  | i.v.m. (eventuele) kredietverlening  | Vrij  |
| Administratie  | van vermogens; verzorgen van belastingaangifte e.d.  | Belast  |
| Adviezen  | verstrekken van - op financieel gebied  | Belast  |
| Advieskosten inzake krediet  | t.a.v. kredietverlening met staatsgarantie  | Vrij  |
| Afsluitprovisie  | bij kredietverlening of kredietbemiddeling  | Vrij  |
| Afschriften  | extra rekeningcourant afschriften, fondsenstaten, nota’s e.d.  | Belast  |
| Afstempeling van effecten  | met of zonder terug betaling  | Vrij  |
| Assurantiepremies  | incasseren van  | Vrij  |
| Bankbiljetten  | wettig betaalmiddel  | Vrij  |
| --- | gewoonlijk niet als wettig betaalmiddel gebruikt of met verzamelwaarde (verlaagd tarief)  | Belast  |
| Beursnotering  | verrichtingen m.b.t. -  | Vrij  |
| Bewaarneming  | van effecten, gesloten koffers, pakketten  | Belast  |
| Bonusuitkering  | uitkering van bonusaandelen  | Vrij  |
| --- | door tussenkomst van verwisselingskantoor  | Vrij  |
| Borgstelling  | het verstrekken van  | Vrij  |
| --- | garantieprovisie wegens  | Vrij  |
| Certificaten van aandelen  | handelingen inzake -  | Vrij  |
| Celen  | overdracht van -(belast naar tarief van desbetreffende goederen)  | Belast  |
| Cheques  | incasseren en overdracht van  | Vrij  |
| --- | rente bij overdracht  | Vrij  |
| Chequeboeken  | levering van -  | Belast  |
| Consignaties  | behandeling van zaken  | Vrij  |
| Conversiepremie t.a.v. effecten  | voor afstempeling van verwisseling van effec- ten, verwisseling van recepissen, lichten van nieuwe coupons en dividendbladen, inschrijving in register, naamswijziging  | Vrij  |
| Courtage  | voor het afsluiten van verzekeringen  | Vrij  |
| Depotzaken  | bewaarloon  | Belast  |
| Deviezenvergunning  | aanvragen - op naam van cliënten  | Belast  |
| Discontoprovisie  | bij verhandelen van wissels e.d.  | Vrij  |
| Documentaire accreditieven  | het opnemen van  | Vrij  |
| Documentenopname provisie  | behandeling (toetsing) van documenten  | Belast  |
| Drukwerk  | de kostprijs van zelf vervaardigd drukwerk v.z.v. boeken, jaarverslagen (verlaagd tarief)  | Belast  |
| Effecten  | overdracht van -  | Vrij  |
| --- | inwisseling van beschadigde e.d.  | Vrij  |
| --- | keuring van -  | Vrij  |
| --- | het op naam of aan toonder stellen van -  | Vrij  |
| Emissies  | provisie als guichetkantoor (centraal kantoor)  | Vrij  |
| --- | garantieprovisie  | Vrij  |
| --- | leidersbeloning van gevormd syndicaat  | Vrij  |
| Eurocard en euro  | afgifte van cheque kaarten  | Vrij  |
| Fondsen  | incasseren van uitgelote fondsen  | Vrij  |
| Garantieprovisie  | wegens borgstelling  | Vrij  |
| --- | m.b.t. plaatsing van een lening  | Vrij  |
| Geldleningen  | als zodanig  | Vrij  |
| --- | provisie voor het plaatsen van  | Vrij  |
| Guichetprovisie  | optreden als guichet  | Vrij  |
| Hypotheek  | bemiddeling bijstelling  | Vrij  |
| Incasso  | normale incasso; andere dan invorderingen  | Vrij  |
| --- | kwade posten (invorderingen)  | Belast  |
| Kosten  | op naam en voor rekening van cliënt (van telefoon, telegrammen,verzekering e.d.)  | Vrij  |
| --- | op naam van bank bij vrijgestelde verrichtingen  | Vrij  |
| --- | op naam van bank bij belaste verrichtingen  | Belast  |
| Krediet  | verlenen van  | Vrij  |
| --- | bemiddeling inzake  | Vrij  |
| --- | bereidstellingskosten,behandelingskosten,begeleidingskosten,boekenonderzoek e.d. inzake -  | Vrij  |
| Kwitanties  | incasso van -  | Vrij  |
| Mutatietarief  | vergoeding voor mutaties in geadministreerde effectendepots  | Belast  |
| Munten  | wettig betaalmiddel  | Vrij  |
| --- | gewoonlijk niet als wettig betaalmiddel gebruikt of met verzamelwaarde (verlaagd tarief)  | Belast  |
| Nummerlijsten  | het op nummer leggen van dividendbewijzen en het maken van lijsten  | Vrij  |
| Obligaties  | overdracht van -  | Vrij  |
| Obligatielening  | bemiddeling bij plaatsing van -  uitgifte van  | Vrij  Vrij  |
| Open bewaarneming  | bewaar- en administratieloon  | Belast  |
| Optiehandel  | verrichtingen inzake opties op aandelen  | Vrij  |
| Pandbrieven  | conversiepremie voor verwisseling van -  | Vrij  |
| Premies affaires  | provisie voor het afsluiten van -  | Vrij  |
| Prolongatie  | prolongatierente en provisie  | Vrij  |
| Promessen  | overdracht en incasseren van -  | Vrij  |
| Recepissen  | conversiepremie voor verwisseling van -  | Vrij  |
| Rekeningcourantverkeer  | Omzetprovisie  | Vrij  |
| Remisier  | provisie wegens aanbrengen van (ver)koper van effecten  | Vrij  |
| Royement  | royeren certificaten i.v.m. verkoop i.v.m. verkrijgen van origineel  | Vrij  |
| Safehuur  | huur van safeloketten, bewaarloon koffers e.d.  | Belast  |
| Split up  | voor werkzaamheden bij splitsing  | Vrij  |
| Syndicaatprovisie  | en beheer van syndicaten  | Vrij  |
| Trustovereenkomst  | optreden als trustee  | Belast  |
| Uitlevering van effecten (met inbegrip van coupons)  | in directe samenhang met een vrijgestelde handeling inzake effecten zoals uitgifte, overdracht, verwisseling of opsplitsing  | Vrij  |
| --- | in verband met beëindiging van bewaring en/of beheer  | Belast  |
| Valuta  | vreemde valuta, geldwissel  | Vrij  |
| Vermogensadministratie  | voeren van, doen van, of gegevens voor belastingaangifte  | Belast  |
| Verwisseling  | van schuldbewijzen in register, van talons, dividenden tegen nieuwe aandelen  | Vrij  |
| Vorderingen  | Zekerheidsoverdracht van -  | Vrij  |
| Waardepapieren  | zie effecten  | --- |
| Wissels  | accepteren voor cliënt van -  | Vrij  |
| --- | incasseren en overdragen van -  | Vrij  |

