<meta http-equiv='Content-Type' content='text/html; charset=utf-8' />

##Omzetbelasting, vrijstelling; artikel 11, eerste lid, onderdeel g, ten 1°, onder a, Wet op de omzetbelasting 1968

De staatssecretaris van Financiën heeft het volgende besloten.  *Dit besluit verlengt de overgangsregeling voor de belastingheffing over (para)medische diensten. Het bestaande beleid blijft tot nader order gehandhaafd.*    
### 1  

####Inleiding

Er bestaat een vrijstelling van omzetbelasting voor diensten door beoefenaren van een aangewezen (para)medisch beroep. De vrijstelling is opgenomen in [artikel 11, eerste lid, onderdeel g, ten 1°, onder a, van de Wet op de omzetbelasting 1968](../../../../../../../../../../../../../../wet/wet/op/de/omzetbelasting/1968/BWBR0002629/README.md). Op 1 juli 2009 is de tekst van de (para)medische vrijstelling gewijzigd. De feitelijke werking van deze tekst is echter via een brief aan de Tweede Kamer opgeschort. Het [beleidsbesluit over (para)medische diensten van 28 februari 2008](../../../../../../../../../../../../../../beleidsregel/omzetbelasting/vrijstelling;/artikel/11/eerste/lid/onderdeel/g/onder/1/wet/etc/BWBR0023604/README.md), nr. CPP2008/78M, Stcrt. 50, is daarbij gehandhaafd. De termijn waarvoor deze opschorting geldt eindigt op 1 januari 2011 ([besluit van 5 februari 2010](../../../../../../../../../../../../../../beleidsregel/omzetbelasting/vrijstelling;/artikel/11/eerste/lid/onderdeel/g/ten/1/onder/etc/BWBR0027171/README.md), nr. DGB2010/740M, Stcrt. 1983 en het besluit van 24 juni 2010, nr. DGB2010/4006M, Stcrt. 10094). De aanwijzing van beroepsbeoefenaren zoals bedoeld in [artikel 11, eerste lid, onderdeel g, ten 1°, onder a, van de Wet op de omzetbelasting 1968](../../../../../../../../../../../../../../wet/wet/op/de/omzetbelasting/1968/BWBR0002629/README.md) voor andere dan Wet BIG-beroepsbeoefenaren, die binnen het deskundigheidsgebied van hun Wet BIG-opleiding gezondheidskundige diensten verrichten, is nog niet concreet uitgewerkt. Ik verleng daarom de overgangsregeling voor gezondheidskundige diensten van (para)medische beroepsbeoefenaren die op grond van het [beleidsbesluit over (para)medische diensten van 28 februari 2008](../../../../../../../../../../../../../../beleidsregel/omzetbelasting/vrijstelling;/artikel/11/eerste/lid/onderdeel/g/onder/1/wet/etc/BWBR0023604/README.md), nr. CPP2008/78M, Stcrt. 50, vrijgesteld waren van omzetbelasting.    
### 2  

####Overgangsregeling

De vrijstelling voor (para)medische diensten blijft tot nader order van toepassing op de gezondheidskundige verzorging van de mens onder de voorwaarden zoals die zijn opgenomen in het [besluit van 28 februari 2008](../../../../../../../../../../../../../../beleidsregel/omzetbelasting/vrijstelling;/artikel/11/eerste/lid/onderdeel/g/onder/1/wet/etc/BWBR0023604/README.md), nr. CPP2008/78M, Stcrt. 50.    
### 3  

####Inwerkingtreding (en vervaldatum)

Dit besluit treedt in werking met ingang van 1 januari 2011.      Dit besluit zal in de Staatscourant worden geplaatst.   

Den Haag 
2 december 2010   

De 
staatssecretaris van Financiën,
F.H.H.Weekers   
