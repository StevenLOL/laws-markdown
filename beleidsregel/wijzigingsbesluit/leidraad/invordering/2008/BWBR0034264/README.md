<meta http-equiv='Content-Type' content='text/html; charset=utf-8' />

##Wijzigingsbesluit Leidraad Invordering 2008

De Staatssecretaris van Financiën heeft het volgende besloten.  *De Leidraad Invordering 2008 wordt gewijzigd in verband met de inwerkingtreding van de in Overige fiscale maatregelen 2012 opgenomen wetswijziging inzake het verplicht gebruik van één bankrekening voor uitbetalingen inkomstenbelasting, omzetbelasting en toeslagen.*  De [Leidraad Invordering 2008](../../../../../../beleidsregel/leidraad/invordering/2008/BWBR0024096/README.md), besluit van 12 juni 2008, nr. CPP2008/1137M, laatstelijk gewijzigd bij besluit van 18 oktober 2013, nr. BLKB2013/1910M, wordt gewijzigd als volgt.    

### Artikel  I  

Wijzigt de Leidraad Invordering 2008.   

### Artikel  II  

In afwijking van [artikel 79.15](../../../../../../beleidsregel/leidraad/invordering/2008/BWBR0024096/README.md) gaat de Belastingdienst/Toeslagen niet over tot aansprakelijkstelling als de Belastingdienst/Toeslagen een toeslag heeft uitbetaald op de bankrekening van een derde in situaties dat op 1 december 2013 geen bankrekening op naam van de belanghebbende bekend is en de bankrekening van die derde vóór 1 december 2013 door de Belastingdienst/Toeslagen werd gebruikt voor de uitbetaling van de toeslag aan de belanghebbende. De vorige volzin is niet van toepassing vanaf het moment dat de belanghebbende de bankrekening van een derde, die in de [Uitvoeringsregeling Awir](../../../../../../ministeriele-regeling/uitvoeringsregeling/algemene/wet/inkomensafhankelijke/regelingen/BWBR0019237/README.md) is aangewezen als bevoegd om een toeslag van iemand op zijn bankrekening te ontvangen, voor uitbetaling aanwijst.  

### Artikel  III  

In aanvulling op het bepaalde in [artikel 79.15, onderdeel 2](../../../../../../beleidsregel/leidraad/invordering/2008/BWBR0024096/README.md), gaat de Belastingdienst/Toeslagen bij kinderopvanginstellingen die op 1 december 2013 een ‘partnerschapsovereenkomst één rekeningnummer’ (POBR1) hebben ondertekend, maar op die datum nog niet beschikken over een verklaring van een zelfstandige accountant of accountant-administratieconsulent, alleen over tot aansprakelijkstelling als de kinderopvanginstelling verwijtbaar handelt of heeft gehandeld. Van verwijtbaar handelen is sprake als de kinderopvanginstelling in strijd met de [Awir](../../../../../../wet/algemene/wet/inkomensafhankelijke/regelingen/BWBR0018472/README.md), de [Wet kinderopvang en kwaliteitseisen peuterspeelzalen](../../../../../../wet/wet/kinderopvang/BWBR0017017/README.md) of de op die wetten berustende bepalingen of in strijd met de voorwaarden die zijn opgenomen in de POBR1 handelt of heeft gehandeld, een en ander met uitzondering van de hiervoor bedoelde accountantsverklaring.  

### Artikel  IV  

Dit besluit treedt in werking met ingang van 1 december 2013 met dien verstande dat: 

a. artikel II vervalt met ingang van 1 juli 2014;  

b. artikel III vervalt met ingang van 1 maart 2014.    
Dit besluit wordt in de Staatscourant gepubliceerd.   

Den Haag 
20 november 2013   

De 
Staatssecretaris van Financiën,
F.H.H.Weekers   
