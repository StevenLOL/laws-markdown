<meta http-equiv='Content-Type' content='text/html; charset=utf-8' />

##Beleidsregel van de Staatssecretaris van Onderwijs, Cultuur en Wetenschap van 16 april 2010, nr. DK/204280, inzake de bevoegdheid, bedoeld in de artikelen 4:46, tweede lid, en 4:48, eerste lid, van de Algemene wet bestuursrecht tot het lager vaststellen onderscheidenlijk het verlagen van bij of krachtens de Wet op het specifiek cultuurbeleid verleende instellingssubsidies bij te late indiening van verantwoordingsbescheiden (Beleidsregel verlaging cultuursubsidies)

De Staatssecretaris van Onderwijs, Cultuur en Wetenschap,  
Gelet op de [artikelen 4:46, tweede lid](../../../../../wet/algemene/wet/bestuursrecht/BWBR0005537/README.md), [4:48, eerste lid](../../../../../wet/algemene/wet/bestuursrecht/BWBR0005537/README.md), en [4:81 van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md) en de [artikelen 2.15, eerste lid](../../../../../ministeriele-regeling/regeling/op/het/specifiek/cultuurbeleid/BWBR0027597/README.md), en [2.22, eerste lid, van de Regeling op het specifiek cultuurbeleid](../../../../../ministeriele-regeling/regeling/op/het/specifiek/cultuurbeleid/BWBR0027597/README.md);
Besluit:    

### Artikel  1  

####Begripsbepalingen

In deze beleidsregel wordt verstaan onder: 

*minister: * Minister van Onderwijs, Cultuur en Wetenschap,  

*Awb:* [Algemene wet bestuursrecht](../../../../../wet/algemene/wet/bestuursrecht/BWBR0005537/README.md),  

*jaarlijkse instellingssubsidie:* subsidie als bedoeld in [artikel 1, tweede lid, van het Besluit op het specifiek cultuurbeleid](../../../../../AMvB/besluit/op/het/specifiek/cultuurbeleid/BWBR0027600/README.md),  

*vierjaarlijkse instellingssubsidie:* subsidie als bedoeld in de [artikelen 4a](../../../../../wet/wet/op/het/specifiek/cultuurbeleid/BWBR0005904/README.md), [4b](../../../../../wet/wet/op/het/specifiek/cultuurbeleid/BWBR0005904/README.md) en [4c van de Wet op het specifiek cultuurbeleid](../../../../../wet/wet/op/het/specifiek/cultuurbeleid/BWBR0005904/README.md), en  

*Rsc:* [Regeling op het specifiek cultuurbeleid](../../../../../ministeriele-regeling/regeling/op/het/specifiek/cultuurbeleid/BWBR0027597/README.md).   

### Artikel  2  

####Reikwijdte

Deze beleidsregel heeft betrekking op de wijze waarop de minister gebruik maakt van de bevoegdheid tot het: 

a. lager vaststellen van een op grond van de [Wet op het specifiek cultuurbeleid](../../../../../wet/wet/op/het/specifiek/cultuurbeleid/BWBR0005904/README.md) verleende jaarlijkse of vierjaarlijkse instellingssubsidie op grond van [artikel 4:46, tweede lid, van de Awb](../../../../../wet/algemene/wet/bestuursrecht/BWBR0005537/README.md), en  

b. wijzigen van een op grond van de [Wet op het specifiek cultuurbeleid](../../../../../wet/wet/op/het/specifiek/cultuurbeleid/BWBR0005904/README.md) verleende jaarlijkse of vierjaarlijkse instellingssubsidie ten nadele van de ontvanger op grond van [artikel 4:48, eerste lid, van de Awb](../../../../../wet/algemene/wet/bestuursrecht/BWBR0005537/README.md), ingeval de subsidieontvanger niet voldoet aan de verplichting, bedoeld in de [artikelen 2.22, eerste lid](../../../../../ministeriele-regeling/regeling/op/het/specifiek/cultuurbeleid/BWBR0027597/README.md), onderscheidenlijk [2.15, eerste lid, van de Rsc](../../../../../ministeriele-regeling/regeling/op/het/specifiek/cultuurbeleid/BWBR0027597/README.md), tot het binnen de daarvoor gestelde termijn indienen van de verantwoordingsbescheiden, bedoeld in die artikelen.   

### Artikel  3  

####Lager vaststellen instellingssubsidie

Bij het niet tijdig indienen van de verantwoordingsbescheiden, bedoeld in [artikel 2.22, eerste lid, van de Rsc](../../../../../ministeriele-regeling/regeling/op/het/specifiek/cultuurbeleid/BWBR0027597/README.md), stelt de minister de subsidie, voor iedere periode van vier weken of een gedeelte daarvan dat de subsidieontvanger te laat is, lager vast met: 

a. indien het een jaarlijkse instellingssubsidie betreft: een procent van het bedrag dat aan subsidie is verleend, waaronder inbegrepen eventuele tussentijdse wijzigingen van dat bedrag,  

b. indien het een vierjaarlijkse instellingssubsidie betreft: een kwart procent van het bedrag dat aan subsidie is verleend, waaronder inbegrepen eventuele tussentijdse wijzigingen van dat bedrag.   

### Artikel  4  

####Tijdig ingediende incomplete aanvraag tot vaststelling

Voor zover tijdig ingediende verantwoordingsbescheiden onvoldoende zijn voor de beoordeling van de aanvraag tot vaststelling of voor de voorbereiding van de beschikking tot vaststelling, en de in dat geval door de minister ingevolge [artikel 4:5, eerste lid, van de Awb](../../../../../wet/algemene/wet/bestuursrecht/BWBR0005537/README.md) gestelde termijn eindigt na de termijn, bedoeld in [artikel 2.22, eerste lid, van de Rsc](../../../../../ministeriele-regeling/regeling/op/het/specifiek/cultuurbeleid/BWBR0027597/README.md), geeft de minister pas toepassing aan artikel 3, nadat de door de minister gestelde termijn ongebruikt is verstreken. 

### Artikel  5  

####Verlagen instellingssubsidie

1.  Artikel 3, aanhef en onderdeel b, is van overeenkomstige toepassing op het gebruikmaken door de minister van de bevoegdheid, bedoeld in [artikel 4:48, eerste lid, van de Awb](../../../../../wet/algemene/wet/bestuursrecht/BWBR0005537/README.md), indien een ontvanger van een vierjaarlijkse instellingssubsidie de verantwoordingsbescheiden, bedoeld in [artikel 2.15, eerste lid, van de Rsc](../../../../../ministeriele-regeling/regeling/op/het/specifiek/cultuurbeleid/BWBR0027597/README.md) niet tijdig indient.   
2.  In afwijking van artikel 3, aanhef en onderdeel b, bedraagt het daar genoemde percentage voor de toepassing van dit artikel een half procent, dan wel driekwart procent, indien de subsidieontvanger de verantwoordingsbescheiden, bedoeld in [artikel 2.15, eerste lid, van de Rsc](../../../../../ministeriele-regeling/regeling/op/het/specifiek/cultuurbeleid/BWBR0027597/README.md) in dezelfde subsidieperiode voor de tweede keer onderscheidenlijk voor de derde keer niet tijdig indient.  
3. Voor zover de subsidieontvanger de verantwoordingsbescheiden, bedoeld in [artikel 2.15, eerste lid, van de Rsc](../../../../../ministeriele-regeling/regeling/op/het/specifiek/cultuurbeleid/BWBR0027597/README.md), tijdig indient en deze onvoldoende zijn voor een beoordeling, past de minister het eerste lid slechts toe nadat hij de subsidieontvanger in de gelegenheid heeft gesteld binnen een door de minister te bepalen termijn de verantwoordingsbescheiden aan te vullen.
4. Indien de minister een termijn als bedoeld in het derde lid heeft gesteld, vangt de eerste periode, bedoeld in artikel 3, de dag na afloop van de gestelde termijn aan.

### Artikel  6  

####Maximering bedrag

Het bedrag waarmee de minister een jaarlijkse of vierjaarlijkse instellingssubsidie met toepassing van deze beleidsregel lager vaststelt of ten nadele van de subsidieontvanger wijzigt, bedraagt ten hoogste € 10.000 voor iedere periode van vier weken of een gedeelte daarvan. 

### Artikel  7  

####Inwerkingtreding

Deze beleidsregel treedt in werking met ingang van 1 juli 2010. 

### Artikel  8  

####Citeertitel

Deze beleidsregel wordt aangehaald als: Beleidsregel verlaging cultuursubsidies. 
Deze beleidsregel zal met de toelichting in de Staatscourant worden geplaatst.  

De 
Staatssecretaris van Onderwijs, Cultuur en Wetenschap,
J.M. van Bijsterveldt-Vliegenthart     
