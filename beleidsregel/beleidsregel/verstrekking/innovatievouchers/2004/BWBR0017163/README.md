<meta http-equiv='Content-Type' content='text/html; charset=utf-8' />

##Beleidsregel van de Minister van Economische Zaken van 5 september 2004, nr. WJZ 4055851, omtrent de uitvoering van de artikelen 1 en 2 van de Subsidieregeling pilot innovatievouchers 2004 (Beleidsregel verstrekking innovatievouchers 2004)

De Minister van Economische Zaken,  
Gelet op de [artikelen 1](../../../../../../ministeriele-regeling/subsidieregeling/pilot/innovatievouchers/2004/BWBR0017162/README.md) en [2 van de Subsidieregeling pilot innovatievouchers 2004](../../../../../../ministeriele-regeling/subsidieregeling/pilot/innovatievouchers/2004/BWBR0017162/README.md) en [artikel 4:81 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md);
Besluit:    

### Artikel  1  

1.  De minister verstrekt op aanvraag een innovatievoucher aan een ondernemer, die een kleine of middelgrote onderneming in stand houdt in de zin van verordening (EG) nr. 70/2001 van de Commissie van de Europese Gemeenschappen van 12 januari 2001 betreffende de toepassing van de artikelen 87 en 88 van het EG-Verdrag op staatssteun voor kleine en middelgrote ondernemingen (PbEG L 10) en die een kennisoverdrachtsproject als bedoeld in de Subsidieregeling pilot innovatievouchers 2004 wil laten uitvoeren.   
2.  Per ondernemer kan één innovatievoucher worden verstrekt.   
3.  Geen innovatievoucher wordt verstrekt aan een ondernemer: 

a. die een onderneming in stand houdt als bedoeld in artikel 1, onder a, van verordening (EG) nr. 69/2001 van de Commissie van de Europese Gemeenschappen van 12 januari 2001 betref-fende de toepassing van de artikelen 87 en 88 van het EG-verdrag op de de minimis-steun (PbEG L 10);  

b. aan wie door een of meer bestuursorganen in de drie aan de aanvraag voorafgaande jaren reeds € 92 500 of meer aan subsidie is verstrekt zonder goedkeuring van de Commissie van de Europese Gemeenschappen;  

c. die failliet is verklaard, aan wie surséance van betaling is verleend, ten aanzien van wie de schuldsaneringsregeling natuurlijke personen van toepassing is verklaard, of voor wie een verzoek daartoe bij de rechtbank is ingediend.     

### Artikel  2  

De aanvraag wordt ingediend met gebruikmaking van een formulier, overeenkomstig het model dat is opgenomen in de bij deze beleidsregel behorende bijlage en gaat vergezeld van de bescheiden, overeenkomstig hetgeen in het formulier is vermeld.  

### Artikel  3  

1.  In 2004 zijn 100 innovatievouchers beschikbaar.   
2.  Aanvragen dienen uiterlijk 15 december 2004 te zijn ontvangen door SenterNovem.   
3.  De minister verdeelt de beschikbare innovatievouchers in de volgorde van ontvangst van de aanvragen, met dien verstande dat indien een aanvrager niet heeft voldaan aan enig voorschrift voor het in behandeling nemen van de aanvraag en met toepassing van [artikel 4:5 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) de gelegenheid heeft gehad de aanvraag aan te vullen, de dag waarop de aanvraag voldoet aan de voorschriften met betrekking tot de verdeling als datum van ontvangst geldt.   
4.  Indien honorering van alle aanvragen die op één dag zijn ontvangen ertoe zou leiden dat het beschikbare aantal van 100 innovatievouchers zou worden overschreden, stelt de minister de onderlinge rangschikking van deze aanvragen vast door middel van loting.   

### Artikel  4  

De minister geeft een beschikking binnen vier weken na ontvangst van de aanvraag.  

### Artikel  5  

Een in 2004 verstrekt innovatievoucher kan alleen in 2004 bij een kennisinstelling worden ingeleverd.  

### Artikel  6  

Deze beleidsregel treedt in werking met ingang van de datum van inwerkingtreding van de [Subsidieregeling pilot innovatievouchers 2004](../../../../../../ministeriele-regeling/subsidieregeling/pilot/innovatievouchers/2004/BWBR0017162/README.md).  

### Artikel  7  

Deze beleidsregel wordt aangehaald als: Beleidsregel verstrekking innovatievouchers 2004.  

's-Gravenhage 
5 september 2004.    

De 
Minister van Economische Zaken, 
L.J.Brinkhorst   

### Bijlage  

![142002](http://wetten.overheid.nl/Illustration/142002)
![142003](http://wetten.overheid.nl/Illustration/142003)

