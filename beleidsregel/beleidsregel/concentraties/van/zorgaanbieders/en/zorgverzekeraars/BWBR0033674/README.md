<meta http-equiv='Content-Type' content='text/html; charset=utf-8' />

##Beleidsregel van de Minister van Economische Zaken van 5 juli 2013, nr. WJZ/13118300, houdende bijzondere regels betreffende concentraties van zorgaanbieders en zorgverzekeraars

De Minister van Economische Zaken;  
Gelet op [artikel 21 van de Kaderwet zelfstandige bestuursorganen](../../../../../../../../wet/kaderwet/zelfstandige/bestuursorganen/BWBR0020495/README.md) en [artikel 5d van de Mededingingswet](../../../../../../../../wet/mededingingswet/BWBR0008691/README.md);
Besluit:    

### Artikel  1  

In deze beleidsregel wordt verstaan onder: 

a.  *cliëntenraad:* cliëntenraad als bedoeld in [artikel 2 van de Wet medezeggenschap cliënten zorginstellingen](../../../../../../../../wet/wet/medezeggenschap/cliënten/zorginstellingen/BWBR0007920/README.md);  

b.  *zorg:* zorg als bedoeld in [artikel 1, tweede lid, van het Besluit van 6 december 2007, houdende tijdelijke verruiming van het toepassingsbereik van het concentratietoezicht op ondernemingen die zorg verlenen](../../../../../../../../AMvB/besluit/tijdelijke/verruiming/toepassingsbereik/concentratietoezicht/op/etc/BWBR0023022/README.md) (Stb. 2007, 518);  

c.  *zorgaanbieder:* onderneming die zorg verleent;  

d.  *zorgverzekeraar:* zorgverzekeraar als bedoeld in [artikel 1, onderdeel b, van de Zorgverzekeringswet](../../../../../../../../wet/zorgverzekeringswet/BWBR0018450/README.md);  

e.  *concentratie van zorgaanbieders:* concentratie als bedoeld in [artikel 1, eerste lid, van het Besluit van 6 december 2007, houdende tijdelijke verruiming van het toepassingsbereik van het concentratietoezicht op ondernemingen die zorg verlenen](../../../../../../../../AMvB/besluit/tijdelijke/verruiming/toepassingsbereik/concentratietoezicht/op/etc/BWBR0023022/README.md) (Stb. 2007, 518);  

f.  *concentratie van zorgverzekeraars:* concentratie als bedoeld in [artikel 27 van de Mededingingswet](../../../../../../../../wet/mededingingswet/BWBR0008691/README.md) van zorgverzekeraars;  

g.  *ACM:* Autoriteit Consument en Markt, bedoeld in [artikel 2 van de Instellingswet Autoriteit Consument en Markt](../../../../../../../../wet/instellingswet/autoriteit/consument/en/markt/BWBR0033043/README.md);  

h.  *mededeling:* mededeling van de ACM of voor een concentratie een vergunning is vereist als bedoeld in [artikel 37, eerste lid, van de Mededingingswet](../../../../../../../../wet/mededingingswet/BWBR0008691/README.md);  

i.  *zorginkoper:* ziektekostenverzekeraar als bedoeld in [artikel 1, onderdeel f, van de Wet marktordening gezondheidszorg](../../../../../../../../wet/wet/marktordening/gezondheidszorg/BWBR0020078/README.md), verbindingskantoor als bedoeld in [artikel 1, onder c, van het Administratiebesluit Bijzondere Ziektekostenverzekering](../../../../../../../../AMvB/administratiebesluit/bijzondere/ziektekostenverzekering/BWBR0003585/README.md) of gemeente.   

### Artikel  2  

1.  Indien naar het oordeel van de ACM sprake is van een voornemen tot concentratie van zorgaanbieders waarvan het gezamenlijk marktaandeel van de betrokken ondernemingen voor de relevante markt of markten als gevolg van de concentratie 35% of meer betreft, betrekt de ACM voor die relevante markt of markten voor het nemen van een beslissing over een mededeling in ieder geval de volgende voor zorg specifieke aspecten: 

a. de transparantie van kwaliteit van zorg;  

b. het reisgedrag of de reisbereidheid van cliënten;  

c. de mogelijkheden voor toetreding van zorgaanbieders;  

d. de mate waarin zorginkopers invloed hebben op het keuzegedrag van cliënten.     
2.  In de gevallen, bedoeld in het eerste lid, nodigt de ACM per onderneming die onderdeel uitmaakt van de concentratie van zorgaanbieders de meest betrokken cliëntenraad en, in voorkomend geval, de betrokken gemeenten in hun rol van zorginkoper uit tot het geven van een zienswijze over het voornemen tot concentratie.   
3.  In de gevallen, bedoeld in het eerste lid, gaat de ACM in de mededeling nader in op de afbakening van de voor de concentratie relevante markten, de in het eerste lid genoemde aspecten en de in het tweede lid bedoelde zienswijzen.  

### Artikel  3  

1.  De ACM betrekt bij een beslissing over een mededeling over een voorgenomen concentratie van zorgverzekeraars in ieder geval de volgende voor zorg specifieke aspecten: 

a. de verbinding tussen de polismarkt en de inkoopmarkt;  

b. de mogelijkheden voor toetreding van zorgverzekeraars en de rol van kleine zorgverzekeraars;  

c. de differentiatie van de polismarkt;  

d. coördinatie-effecten.     
2.  De ACM nodigt per onderneming die onderdeel uitmaakt van de voorgenomen concentratie van zorgverzekeraars de verzekerden door middel van een in de statuten van de zorgverzekeraar op grond van [artikel 28 van de Zorgverzekeringswet](../../../../../../../../wet/zorgverzekeringswet/BWBR0018450/README.md) getroffen voorziening, uit tot het geven van een zienswijze over het voornemen tot concentratie.   
3.  De ACM gaat in de mededeling nader in op de voor de concentratie relevante markten, de in het eerste lid genoemde aspecten en de in het tweede lid bedoelde zienswijzen.  

### Artikel  4  

De [Beleidsregel concentraties van zorgaanbieders](../../../../../../../../beleidsregel/beleidsregel/concentraties/van/zorgaanbieders/BWBR0026351/README.md) wordt ingetrokken. 

### Artikel  5  

Deze beleidsregel wordt aangehaald als: Beleidsregel concentraties van zorgaanbieders en zorgverzekeraars. 

### Artikel  6  

Deze beleidsregel treedt in werking met ingang van de dag na de dagtekening van de Staatscourant waarin hij wordt geplaatst, en vervalt op het tijdstip waarop het [Besluit van 6 december 2007, houdende tijdelijke verruiming van het toepassingsbereik van het concentratietoezicht op ondernemingen die zorg verlenen](../../../../../../../../AMvB/besluit/tijdelijke/verruiming/toepassingsbereik/concentratietoezicht/op/etc/BWBR0023022/README.md) (Stb. 2007, 518) vervalt. 
Deze beleidsregel zal met de toelichting in de Staatscourant worden geplaatst.   

’s-Gravenhage 
5 juli 2013   

De 
Minister van Economische Zaken, 
H.G.J. Kamp     
