<meta http-equiv='Content-Type' content='text/html; charset=utf-8' />

##Beleidsregel van de Minister van Onderwijs, Cultuur en Wetenschap van 15 februari 2013, nr. WJZ/486285 (10330), over de bevoegdheid tot het aanwijzen van onroerende monumenten als beschermd monument, bedoeld in artikel 3, eerste lid, van de Monumentenwet 1988 (Beleidsregel aanwijzing beschermde monumenten 2013)

De Minister van Onderwijs, Cultuur en Wetenschap,  
Gelet op [artikel 4:81, eerste lid, van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md) en [artikel 3, eerste lid, van de Monumentenwet 1988](../../../../../../../wet/monumentenwet/1988/BWBR0004471/README.md);
Besluit:     
### Paragraaf  1  

####Algemene bepalingen

### Artikel  1  

####Definities

In deze beleidsregel wordt verstaan onder: 

*Minister:* Minister van Onderwijs, Cultuur en Wetenschap;  

*wet:*[Monumentenwet 1988](../../../../../../../wet/monumentenwet/1988/BWBR0004471/README.md);  

*gebouwd monument:* monument als bedoeld in [artikel 1, onderdeel b, subonderdeel 1, van de wet](../../../../../../../wet/monumentenwet/1988/BWBR0004471/README.md), voor zover onroerend;  

*aanwijzingsprogramma:* overzicht van gebouwde monumenten of archeologische monumenten die de Minister voornemens is op grond van [artikel 3, eerste lid, van de wet](../../../../../../../wet/monumentenwet/1988/BWBR0004471/README.md) aan te wijzen als beschermd monument.    

### Artikel  2  

####Reikwijdte

Deze beleidsregel heeft betrekking op de wijze waarop de Minister gebruik maakt van de bevoegdheid tot het aanwijzen van onroerende monumenten als beschermd monument, bedoeld in [artikel 3, eerste lid, van de wet](../../../../../../../wet/monumentenwet/1988/BWBR0004471/README.md).  

### Artikel  3  

####Aanwijzingsprogramma

Met het oog op de aanwijzing van gebouwde monumenten of archeologische monumenten als beschermd monument kan de Minister, de Raad voor cultuur gehoord, een aanwijzingsprogramma vaststellen.  

### Paragraaf  2  

####Gebouwde monumenten

### Artikel  4  

####Aanwijzing van gebouwde monumenten vervaardigd voor 1940

1.  De Minister kan ambtshalve een gebouwd monument dat is vervaardigd voor 1940 aanwijzen als beschermd monument, indien: 

a. het monument is opgenomen in een aanwijzingsprogramma, of  

b. het monument 

1. vanwege zijn schoonheid, betekenis voor de wetenschap of cultuurhistorische waarde kan worden aangemerkt als een nationaal of internationaal erkend monument van de Nederlandse architectuur, stedenbouw, landinrichting, bouwtechniek of ruimtegebonden kunst, en  

2. vanwege zijn hoge zeldzaamheid een onmiskenbare aanvulling vormt op de beschermde monumenten.       
2.  Een aanwijzingsprogramma als bedoeld in het eerste lid, onderdeel a, is in elk geval het aanwijzingsprogramma voor monumenten van de Nieuwe Hollandse Waterlinie.   

### Artikel  5  

####Aanwijzing van gebouwde monumenten vervaardigd vanaf 1940

1.  De Minister kan ambtshalve een gebouwd monument dat is vervaardigd vanaf 1940 aanwijzen als beschermd monument, indien: 

a. het monument is opgenomen in een aanwijzingsprogramma, of  

b. het monument: 

1. vanwege zijn schoonheid, betekenis voor de wetenschap of cultuurhistorische waarde kan worden aangemerkt als een nationaal of internationaal erkend kenmerkend monument van de Nederlandse architectuur, stedenbouw, landinrichting, bouwtechniek of ruimtegebonden kunst, en  

2. vergelijkbare monumentale waarde heeft als de gebouwde monumenten die behoren tot de ongeveer 100 meest waardevolle monumenten die zijn gebouwd in de periode vanaf 1940 tot en met 1958, bedoeld in [artikel 3, onderdeel b, van de Tijdelijke beleidsregel aanwijzing beschermde monumenten 2007](../../../../../../../beleidsregel/tijdelijke/beleidsregel/aanwijzing/beschermde/monumenten/2007/BWBR0022114/README.md).       
2.  Een aanwijzingsprogramma als bedoeld in het eerste lid, onderdeel a, is in elk geval het aanwijzingsprogramma voor monumenten uit de periode vanaf 1959 tot en met 1965.   

### Artikel  6  

####Criteria bij het opstellen van aanwijzingsprogramma’s

1.  Bij het opstellen van het aanwijzingsprogramma, bedoeld in artikel 4, tweede lid, past de Minister de volgende criteria toe: 

a. het desbetreffende monument maakt deel uit van het samenhangende verdedigingsstelsel van de Nieuwe Hollandse Waterlinie in ruimtelijke en historisch-functionele zin,  

b. het desbetreffende monument is gebouwd voor een militair doel of is ingrijpend gewijzigd ten behoeve van dit doel, en  

c. het desbetreffende monument is in voldoende mate herkenbaar en gaaf.  

d. Inundatie- en schootsvelden worden niet opgenomen in het aanwijzingsprogramma, bedoeld in de eerste volzin.     
2.  Bij het opstellen van het aanwijzingsprogramma, bedoeld in artikel 5, tweede lid, past de Minister als criterium toe: 

a. het desbetreffende monument is een evidente mijlpaal in de ontwikkeling van de architectuur, stedenbouw, landinrichting, bouwtechniek of ruimtegebonden kunst in Nederland, wat onder meer blijkt uit een vooraanstaande positie en duiding in de nationale en internationale vakliteratuur, of  

b. het desbetreffende monument is een essentieel toonbeeld van de cultuurhistorische of sociaalhistorische ontwikkelingen van de wederopbouwperiode in Nederland.     

### Artikel  7  

####Criteria bij de aanwijzing van gebouwde monumenten

Bij de aanwijzing van een gebouwd monument als beschermd monument houdt de Minister rekening met de mate waarin het monument: 

a. een positief behoudsperspectief heeft, zowel technisch als functioneel, en  

b. een positieve invloed heeft op de kwaliteit van de ruimtelijke omgeving.    

### Paragraaf  3  

####Archeologische monumenten

### Artikel  8  

####Aanwijzing van archeologische monumenten

De Minister kan ambtshalve een archeologisch monument aanwijzen als beschermd monument, indien: 

a. het monument is opgenomen in een aanwijzingsprogramma, of  

b. het monument 

1. vanwege zijn schoonheid, betekenis voor de wetenschap of cultuurhistorische waarde kan worden aangemerkt als een nationaal of internationaal erkend monument, en  

2. een wezenlijke lacune opvult in het geheel van de beschermde archeologische monumenten.      

### Artikel  9  

####Criteria bij het opstellen van een aanwijzingsprogramma

Bij het opstellen van een aanwijzingsprogramma als bedoeld in artikel 8, onderdeel a, past de Minister de volgende criteria toe: 

a. het desbetreffende monument kan vanwege zijn schoonheid, betekenis voor de wetenschap of cultuurhistorische waarde worden aangemerkt als een nationaal of internationaal erkend monument, en  

b. het desbetreffende monument vult een wezenlijke lacune op in het geheel van de beschermde archeologische monumenten.    

### Paragraaf  4  

####Overgangs- en slotbepalingen

### Artikel  10  

####Overgangsrecht

1.  De artikelen 4 tot en met 9 zijn van toepassing op een gebouwd monument of een archeologisch monument ten aanzien waarvan de procedure als bedoeld in [artikel 3 van de wet](../../../../../../../wet/monumentenwet/1988/BWBR0004471/README.md) is aangevangen na 31 december 2008.   
2.  De artikelen 5 tot en met 9 zijn van overeenkomstige toepassing op een gebouwd monument of een archeologisch monument ten aanzien waarvan na 31 december 2008 een aanvraag is ingediend als bedoeld in [artikel 3, tweede lid, van de wet](../../../../../../../wet/monumentenwet/1988/BWBR0004471/README.md), zoals dat artikellid luidde op 31 december 2011.   
3.  De artikelen 4 tot en met 9 zijn niet van toepassing op een gebouwd monument of een archeologisch monument ten aanzien waarvan voor 1 januari 2009: 

a. een verzoek als bedoeld in [artikel 3, eerste lid, van de wet](../../../../../../../wet/monumentenwet/1988/BWBR0004471/README.md), zoals dat artikellid luidde op 31 december 2008, is ingediend,  

b. de procedure, bedoeld in [artikel 3 van de wet](../../../../../../../wet/monumentenwet/1988/BWBR0004471/README.md), zoals dat artikel luidde op 31 december 2008, is aangevangen, of  

c. door of namens de Minister bij een belanghebbende dan wel bij een provincie of een gemeente het gerechtvaardige vertrouwen is gewekt dat het voornemen bestaat het gebouwde monument of het archeologische monument op grond van [artikel 3 van de wet](../../../../../../../wet/monumentenwet/1988/BWBR0004471/README.md), zoals dat artikel luidde op 31 december 2008, aan te wijzen als beschermd monument.     
4.  Op een gebouwd monument of een archeologisch monument als bedoeld in het derde lid is de [Tijdelijke beleidsregel aanwijzing beschermde monumenten 2007](../../../../../../../beleidsregel/tijdelijke/beleidsregel/aanwijzing/beschermde/monumenten/2007/BWBR0022114/README.md) van overeenkomstige toepassing.   
5.  In afwijking van het derde en vierde lid zijn de artikelen 4 tot en met 9 van overeenkomstige toepassing op een gebouwd monument of een archeologisch monument als bedoeld in het derde lid, aanhef en onderdeel a, dat is opgenomen in een aanwijzingsprogramma.   

### Artikel  11  

####Inwerkingtreding

Deze beleidsregel treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2013.  

### Artikel  12  

####Citeertitel

Deze beleidsregel wordt aangehaald als: Beleidsregel aanwijzing beschermde monumenten 2013.  
Deze beleidsregel zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap,
M.Bussemaker   
