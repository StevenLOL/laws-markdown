<meta http-equiv='Content-Type' content='text/html; charset=utf-8' />

##Beleidsregel van de Minister van Economische Zaken van 9 maart 2006, nr. WJZ 6018558, houdende de aanwijzing van een rechtspersoon als elektriciteitsbeurs en de goedkeuring van het beursreglement van een elektriciteitsbeurs

De Minister van Economische Zaken,  
Gelet op [artikel 86e van de Elektriciteitswet 1998](../../../../../../../../../wet/elektriciteitswet/1998/BWBR0009755/README.md) en [artikel 4:81 van de Algemene wet bestuursrecht](../../../../../../../../../wet/algemene/wet/bestuursrecht/BWBR0005537/README.md);
Besluit:    

### Artikel  1  

In deze beleidsregel wordt verstaan onder: 

a. minister: de Minister van Economische Zaken;  

b. de wet: de [Elektriciteitswet 1998](../../../../../../../../../wet/elektriciteitswet/1998/BWBR0009755/README.md);  

c. elektriciteitsbeurs: een beurs als bedoeld in [artikel 86e van de wet](../../../../../../../../../wet/elektriciteitswet/1998/BWBR0009755/README.md);  

d. reglement: het beursreglement, bedoeld in [artikel 86e, tweede lid, van de wet](../../../../../../../../../wet/elektriciteitswet/1998/BWBR0009755/README.md).    

### Artikel  2  

De minister wijst een rechtspersoon die overeenkomstig artikel 3 een aanvraag heeft ingediend als elektriciteitsbeurs aan en keurt het reglement goed als die rechtspersoon aan de in artikel 4 gestelde criteria voldoet.  

### Artikel  3  

Onverminderd [artikel 4:2 van de Algemene wet bestuursrecht](../../../../../../../../../wet/algemene/wet/bestuursrecht/BWBR0005537/README.md), overlegt een rechtspersoon die als elektriciteitsbeurs wil worden aangewezen bij de aanvraag: 

a. het reglement;  

b. de statuten.    

### Artikel  4  

De minister wijst een rechtspersoon als elektriciteitsbeurs aan en keurt het beursreglement goed indien naar zijn oordeel tenminste: 

a. voldoende voorzieningen zijn getroffen om de onafhankelijkheid en onpartijdigheid van de elektriciteitsbeurs, alsmede van het bestuur en het personeel te waarborgen;  

b. voldoende voorzieningen zijn getroffen om de leveringszekerheid te waarborgen;  

c. voldoende voorzieningen zijn getroffen om de financiële soliditeit van de elektriciteitsbeurs te waarborgen;  

d. voldoende voorzieningen zijn getroffen om de vertrouwelijkheid van gegevens die de elektriciteitsbeurs bij de uitvoering van de werkzaamheden ter beschikking krijgt te waarborgen;  

e. voldoende voorzieningen zijn getroffen om manipulatie, malversatie of het nemen van onverantwoorde risico’s door marktdeelnemers te voorkomen;  

f. de praktische uitvoerbaarheid van de elektriciteitsbeurs voldoende is gewaarborgd.    

### Artikel  5  

Deze beleidsregel is ook van toepassing op aanvragen die zijn ingediend vóór het tijdstip van inwerkingtreding van deze beleidsregel, maar waarop op dat tijdstip niet is beslist.  

### Artikel  6  

Deze beleidsregel treedt in werking op de dag na de dagtekening van de Staatscourant waarin zij wordt geplaatst.  
Deze beleidsregel wordt met de toelichting in de Staatscourant geplaatst.   

Den Haag 
9 maart 2006   

De 
Minister van Economische Zaken, 
L.J.Brinkhorst   
