<meta http-equiv='Content-Type' content='text/html; charset=utf-8' />

##Ondernemerschap medisch specialisten

De Directeur-Generaal Belastingdienst heeft namens de Staatssecretaris van Financiën het volgende besloten.     In mijn besluit van 6 december 2000, nr. CPP2000/2669M, heb ik aangegeven dat het fiscaal ondernemerschap van de medisch specialisten behouden kan blijven op voorwaarde dat een door mij goedgekeurde versie van het model Toelatingsovereenkomst (hierna: MTO) en Document Medische Staf (hierna: DMS) daadwerkelijk wordt gehanteerd door ziekenhuizen en medisch specialisten. In verband met een wijziging van het DMS is mij de vraag voorgelegd of deze nieuwe versie nadelige gevolgen zal hebben voor het fiscaal ondernemerschap van de medisch specialisten. Ik heb hierop geantwoord dat het gewijzigde DMS op dezelfde fiscale behandeling kan rekenen als de in 2000 beoordeelde versie. Tevens heb ik opgemerkt dat het DMS op zichzelf niet beslissend is voor het fiscaal ondernemerschap. Primair is dit de MTO. Samen met de thans voorgelegde versie van het DMS kan het fiscaal ondernemerschap echter behouden blijven. De integrale tekst van de goedgekeurde versie van het MTO/DMS is opgenomen op www.minfin.nl, onder de rubriek Actueel, overige publicaties. Vragen omtrent de toepassing van het MTO/DMS dienen gericht te worden aan Belastingdienst/Utrecht-Gooi/kantoor Utrecht, t.a.v. drs. ir. L.M.F. Verberkt. Het besluit van 6 december 2000, nr. CPP2000/2669M, wordt hierbij ingetrokken.    
