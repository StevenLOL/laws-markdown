<meta http-equiv='Content-Type' content='text/html; charset=utf-8' />

##Besluit van 3 juli 2013, houdende hernieuwde vaststelling van de rechtspositie van de gezaghebbers, eilandgedeputeerden en eilandsraadsleden in Caribisch Nederland (Rechtspositiebesluit politieke gezagdragers BES)

Wij Willem-Alexander, bij de gratie Gods, Koning der Nederlanden, Prins van Oranje-Nassau, enz. enz. enz.

Op de voordracht van Onze Minister van Binnenlandse Zaken en Koninkrijksrelaties van 27 mei 2013, no. 13.001061;

Gelet op de [artikelen 56, eerste, tweede en zevende lid](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md), [78, eerste, tweede en zevende lid](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md), [87](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md), [92](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md), [120, vierde lid](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md), en [121 van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md);

De Afdeling advisering van de Raad van State gehoord (advies van 26 juni 2013, nr. W04.13.0147/I);

Gezien het nader rapport van Onze Minister van Binnenlandse Zaken en Koninkrijksrelaties van 28 juni 2013, nr. 2013-0000383326;
Hebben goedgevonden en verstaan:     
### §  1  

####Begripsbepaling

### Artikel  1  

In dit besluit wordt verstaan onder 

a. *politieke gezagdrager:* gezaghebber, eilandgedeputeerde, lid van de eilandsraad van een openbaar lichaam en lid van een commissie als bedoeld in de [artikelen 117](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) en [118 van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md);  

b. *Onze Minister:* Onze Minister van Binnenlandse Zaken en Koninkrijksrelaties;  

c. *inwonertal:* het aantal inwoners volgens de door het Centraal Bureau voor de Statistiek openbaar gemaakte bevolkingscijfers per 1 januari.    

### §  2  

####Indeling in inwonersklassen

### Artikel  2  

De openbare lichamen worden ten behoeve van de vaststelling van de bezoldiging van en de vergoedingen voor de politieke gezagdragers ingedeeld in inwonersklassen overeenkomstig de volgende tabel:  

| Klasse  | Aantal inwoners  |
|:---|:---|
| 1  | 0 – 10.000  |
| 2  | 10.001 – 15.000  |
| 3  | 15.001 – 20.000  |
| 4  | 20.001 – 25.000  |
| 5  | 25.001 of meer  |

### Artikel  3  

1.  Wegens bijzondere omstandigheden kan Onze Minister, de eilandsraad gehoord, een openbaar lichaam voor de toepassing van artikel 6 voor een bepaald tijdvak een of twee klassen hoger plaatsen dan die, waartoe het op grond van zijn inwonertal behoort.   
2.  Onze Minister kan na afloop van het tijdvak, bedoeld in het eerste lid, een nieuw tijdvak vaststellen.   

### Artikel  4  

1.  De overgang van een openbaar lichaam naar een hogere klasse in verband met toeneming van het inwonertal vindt plaats met ingang van het jaar waarin op 1 januari het inwonertal van dat openbaar lichaam de minimumgrens van de volgende klasse heeft bereikt en blijkt dat het die grens ook heeft bereikt op 1 januari van het volgende jaar.   
2.  De overgang van een openbaar lichaam naar een lagere klasse in verband met vermindering van het inwonertal vindt plaats met ingang van het jaar waarin het inwonertal van het openbaar lichaam op 1 januari voor de tweede achtereenvolgende maal beneden de minimumgrens van de klasse, waarin het openbaar lichaam tot dan toe was ingedeeld, gedaald is.   

### Artikel  5  

De overgang van een openbaar lichaam naar een lagere klasse in verband met vermindering van het inwonertal is niet van invloed op de bezoldiging van de op het tijdstip van overgang in functie zijnde gezaghebber en eilandgedeputeerden, tot uiterlijk het tijdstip van beëindiging van het gezaghebber- of gedeputeerdenschap, of op de vergoeding voor de werkzaamheden en tegemoetkoming in de kosten daarvan van de op het tijdstip van overgang zittende leden van de eilandsraad tot hun aftreden.  

### §  3  

####Bezoldiging, vergoeding voor de werkzaamheden en tegemoetkoming in de kosten daarvan

### Artikel  6  

1.  De gezaghebber geniet per jaar een bezoldiging volgens onderstaande tabel.  Gezaghebber 

| Klasse  | Bezoldiging  |
|:---|:---|
| 1  | USD 58.522  |
| 2  | USD 69.669  |
| 3  | USD 80.816  |
| 4  | USD 91.963  |
| 5  | USD 103.110  |

2.  De eilandgedeputeerden genieten per jaar een bezoldiging volgens onderstaande tabel.  Eilandgedeputeerde 

| Klasse  | Bezoldiging  |
|:---|:---|
| 1  | USD 51.266  |
| 2  | USD 58.463  |
| 3  | USD 65.659  |
| 4  | USD 72.856  |
| 5  | USD 80.053  |

3.  Aan een lid van de eilandsraad wordt per jaar een vergoeding voor de werkzaamheden en een tegemoetkoming in de kosten daarvan toegekend tot de maximumbedragen volgens onderstaande tabel.  Eilandsraadslid 

| Klasse  | Vergoeding  | Tegemoetkoming in de kosten  |
|:---|:---|:---|
| 1  | USD 5.593  | USD 1.050  |
| 2  | USD 6.306  | USD 1.119  |
| 3  | USD 7.019  | USD 1.188  |
| 4  | USD 7.732  | USD 1.258  |
| 5  | USD 8.445  | USD 1.327  |

4.  De maandelijkse uitbetaling van de bezoldiging of de vergoeding voor de werkzaamheden en de tegemoetkoming in de kosten daarvan wordt naar boven afgerond op hele dollars.   

### Artikel  7  

Als de bezoldiging van de ambtenaren, bedoeld in [artikel 1, eerste lid, van de Ambtenarenwet BES](../../../../../../wet-BES/ambtenarenwet/bes/BWBR0028215/README.md) en in dienst van de staat, wijziging ondergaat, wordt met ingang van de datum waarop die wijziging ingaat met betrekking tot de gezaghebber of de eilandgedeputeerden de bezoldiging, of met betrekking tot de leden van de eilandsraad de maximale vergoeding voor hun werkzaamheden en de maximale tegemoetkoming in de kosten daarvan bij ministeriële regeling op gelijke voet gewijzigd, onder nadere vaststelling van de bedragen, genoemd in artikel 6, eerste, onderscheidenlijk tweede en derde lid.  

### Artikel  8  

Artikel 6 is van overeenkomstige toepassing op het lid van de eilandsraad aan wie ingevolge [artikel Ya 13](../../../../../../wet/kieswet/BWBR0004627/README.md) juncto [artikel X 10, eerste en tweede lid, van de Kieswet](../../../../../../wet/kieswet/BWBR0004627/README.md) tijdelijk ontslag is verleend wegens zwangerschap en bevalling of ziekte, met dien verstande dat de tegemoetkoming in de kosten van zijn werkzaamheden de helft bedraagt van het bedrag dat op grond van die bepaling van toepassing is.  

### §  4  

####Vergoeding leden van een commissie

### Artikel  9  

1.  De eilandsraad kan bij eilandverordening bepalen dat aan een lid van een commissie als bedoeld in de [artikelen 117](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) en [118 van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) een vergoeding voor het bijwonen van de vergaderingen van de commissie wordt toegekend tot het maximumbedrag, genoemd in onderstaande tabel.  Lid commissie eilandsraad 

| Klasse  | Vergoeding per vergadering  |
|:---|:---|
| 1  | USD 55  |
| 2  | USD 59  |
| 3  | USD 62  |
| 4  | USD 66  |
| 5  | USD 69  |

2.  Geen vergoeding wordt verstrekt aan een lid van een commissie dat tevens lid is van de eilandsraad of aan een ambtenaar die als zodanig tot lid van een commissie is benoemd.   
3.  Artikel 6, vierde lid, is van overeenkomstige toepassing op de vergoeding voor de leden van een commissie.   
4.  Als de bezoldiging van de ambtenaren, bedoeld in [artikel 1, eerste lid, van de Ambtenarenwet BES](../../../../../../wet-BES/ambtenarenwet/bes/BWBR0028215/README.md) en in dienst van de staat, wijziging ondergaat, wordt met ingang van de datum waarop die wijziging ingaat de maximale vergoeding voor de leden van een commissie bij ministeriële regeling op gelijke voet gewijzigd, onder nadere vaststelling van de bedragen, genoemd in het eerste lid.   

### Artikel  10  

Ten aanzien van een lid van een commissie als bedoeld in de [artikelen 117](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) en [118 van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) 

a. die op grond van zijn bijzondere beroepsmatige deskundigheid op het taakgebied van de commissie voor deelneming aan haar werkzaamheden is aangetrokken, en  

b. ten aanzien waarvan de vergoeding niet geacht kan worden in een redelijke verhouding te staan tot de zwaarte van zijn taak en de omvang van de door hem te verrichten arbeid,kan de eilandsraad bij eilandverordening bepalen dat de vergoeding voor het bijwonen van de vergaderingen van de commissie naar boven afwijkt van de bedragen, genoemd in artikel 9, eerste lid.    

### §  5  

####Toelagen, eenmalige uitkeringen, vakantie- en eindejaarsuitkering

### Artikel  11  

De gezaghebber of eilandgedeputeerde van Sint Eustatius en Saba ontvangt een toelage van zestien en drietiende procent van zijn bezoldiging.  

### Artikel  12  

Indien aan de ambtenaren, bedoeld in [artikel 1, eerste lid, van de Ambtenarenwet BES](../../../../../../wet-BES/ambtenarenwet/bes/BWBR0028215/README.md) en in dienst van de staat, een eenmalige uitkering wordt toegekend, ontvangt de gezaghebber of de eilandgedeputeerde een uitkering op gelijke voet.  

### Artikel  13  

De gezaghebber of de eilandgedeputeerde heeft aanspraak op een vakantie-uitkering en een eindejaarsuitkering overeenkomstig de bepalingen die daaromtrent zijn vastgesteld voor de ambtenaren, bedoeld in [artikel 1, eerste lid, van de Ambtenarenwet BES](../../../../../../wet-BES/ambtenarenwet/bes/BWBR0028215/README.md) en in dienst van de staat.  

### §  6  

####Ambtstoelagen

### Artikel  14  

1.  De gezaghebber ontvangt ter bestrijding van representatie- en andere kosten van zijn werkzaamheden per jaar een ambtstoelage van 10% van zijn bezoldiging, bedoeld in artikel 6, eerste lid.   
2.  De eilandgedeputeerde ontvangt ter bestrijding van representatie- en andere kosten van zijn werkzaamheden per jaar een buitengewone toelage van 6% van zijn bezoldiging, bedoeld in artikel 6, tweede lid.   
3.  De maandelijkse uitbetaling van de toelagen, bedoeld in het eerste en tweede lid, wordt naar boven afgerond op hele dollars.   
4.  De toelage wordt niet genoten gedurende de tijd dat de gezaghebber is geschorst.   

### §  7  

####Neveninkomsten

### Artikel  15  

1.  Voor 1 april van elk kalenderjaar of binnen twee maanden na zijn beëdiging verstrekt de gezaghebber of de eilandgedeputeerde aan Onze Minister, dan wel een door hem aangewezen instantie, een opgave van de neveninkomsten welke hij verwacht over het desbetreffende kalenderjaar of gedeelte daarvan te zullen genieten, dan wel een verklaring, dat hij verwacht niet meer dan 14% van de bezoldiging op jaarbasis aan neveninkomsten over dat jaar of een evenredig deel daarvan over het desbetreffende gedeelte van dat jaar te zullen genieten.   
2.  Onze Minister, dan wel de door hem aangewezen instantie, deelt het bestuurscollege het bedrag van de voorlopige aftrek op de bezoldiging mede en verstrekt een afschrift daarvan aan de gezaghebber of de eilandgedeputeerde.   
3.  De gezaghebber of de eilandgedeputeerde kan een verklaring inzenden dat een opgave van neveninkomsten achterwege zal blijven. In dit geval, alsmede indien binnen de in het eerste lid bedoelde termijn geen opgave of verklaring is ingezonden, bedraagt de bezoldiging over dat kalenderjaar 65% van de bezoldiging op jaarbasis.   
4.  Zo spoedig mogelijk na afloop van het kalenderjaar zendt de gezaghebber of de eilandgedeputeerde of zenden zijn nabestaanden aan Onze Minister, dan wel de door hem aangewezen instantie, een opgave van de neveninkomsten welke over dat kalenderjaar zijn genoten, dan wel een verklaring dat over dat jaar niet meer dan 14% van de bezoldiging op jaarbasis of, indien de gezaghebber of de eilandgedeputeerde een gedeelte van het kalenderjaar lid van het bestuurscollege is geweest, een evenredig deel van dit bedrag, is genoten.   
5.  Onze Minister, dan wel de door hem aangewezen instantie, deelt aan het bestuurscollege zo spoedig mogelijk na ontvangst van de in het vierde lid bedoelde opgave of verklaring het bedrag van de definitieve aftrek op de bezoldiging mede en verstrekt een afschrift daarvan aan de gezaghebber of de eilandgedeputeerde.   
6.  Indien een opgave of verklaring als bedoeld in het vierde lid niet binnen zes maanden na afloop van het kalenderjaar is ontvangen, bedraagt de bezoldiging over dat kalenderjaar 65% van de bezoldiging op jaarbasis.   
7.  De gezaghebber of de eilandgedeputeerde zendt Onze Minister, dan wel de door hem aangewezen instantie, zo spoedig mogelijk na afloop van het kalenderjaar tevens een afschrift van de aanslag voor de inkomstenbelasting over het desbetreffende kalenderjaar. Het bedrag van de uitbetaalde bezoldiging kan, al dan niet op verzoek van de gezaghebber of de eilandgedeputeerde, worden herzien, indien op grond van de onherroepelijk geworden aanslag in de inkomstenbelasting daartoe aanleiding blijkt te bestaan.   
8.  Bij de toepassing van het vijfde, zesde en zevende lid vindt zo nodig terugbetaling of verrekening plaats.   
9.  Dit artikel is niet van toepassing op de gezaghebber en de eilandgedeputeerde op wie [artikel 235, tweede onderscheidenlijk derde lid, van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) van toepassing is.   

### §  8  

####Waarneming gezaghebber

### Artikel  16  

1.  De eilandgedeputeerde die op grond van [artikel 90, eerste lid, van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) gedurende meer dan dertig dagen onafgebroken het ambt van gezaghebber waarneemt, ontvangt voor die tijd de voor het ambt vastgestelde bezoldiging. Voor die tijd vervalt de bezoldiging als eilandgedeputeerde.   
2.  Het eilandsraadslid dat op grond van [artikel 90, tweede lid, van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) gedurende meer dan dertig dagen onafgebroken het ambt van gezaghebber waarneemt, ontvangt voor die tijd de voor het ambt vastgestelde bezoldiging. Voor die tijd vervalt de vergoeding voor de werkzaamheden als eilandsraadslid.   
3.  Degene die op grond van [artikel 91 van de Wet openbare lichamen Bonaire, Sint Eustatius en Saba](../../../../../../wet-BES/wet/openbare/lichamen/bonaire/sint/eustatius/en/saba/BWBR0028142/README.md) als waarnemend gezaghebber is aangewezen, ontvangt voor de tijd van de waarneming een bezoldiging als bedoeld in artikel 6, eerste lid, met inbegrip van de toelagen, indien de waarneming: 

a. dertig dagen of langer onafgebroken heeft geduurd;  

b. in een tijdvak van zes maanden in totaal dertig dagen of langer heeft geduurd; of  

c. in een tijdvak van twaalf maanden in totaal zestig dagen of langer heeft geduurd.   Daarnaast heeft hij aanspraak op de helft van de ambtstoelage, bedoeld in artikel 13, eerste lid.   
4.  Op de waarnemend gezaghebber, bedoeld in het derde lid, die voor een periode van naar verwachting een jaar of langer met de waarneming zal zijn belast, is dit besluit van overeenkomstige toepassing.   
5.  Zodra een waarnemend gezaghebber ten aanzien van wie het derde lid is toegepast zonder onderbreking één jaar het ambt van gezaghebber heeft waargenomen, wordt, met terugwerkende kracht tot en met de ingangsdatum van de waarneming in dat openbaar lichaam, alsnog het vierde lid toegepast.   

### §  9  

####Overige bepalingen met betrekking tot de gezaghebber

### Artikel  17  

1.  Indien de gezaghebber een ambtswoning bewoont, wordt op de bezoldiging een korting toegepast van 12 procent.   
2.  In afwijking van het eerste lid, kan Onze Minister in de gevallen waarin naar zijn oordeel daartoe aanleiding bestaat, de korting vaststellen op een lager percentage dan wel op een bepaald bedrag, mits dit eveneens minder beloopt dan 12 procent van de bezoldiging.   
3.  Indien de gezaghebber een ambtswoning bewoont, draagt hij de onderhoudskosten welke volgens de wet en het plaatselijk gebruik ten laste van de huurder zijn.   

### Artikel  18  

Bij het bereiken van de leeftijd als bedoeld in [artikel 6 van de Wet algemene ouderdomsverzekering BES](../../../../../../wet-BES/wet/algemene/ouderdomsverzekering/bes/BWBR0028459/README.md) eindigt de ambtsperiode van de gezaghebber.  

### §  10  

####Slotbepalingen

### Artikel  19  

Het [Rechtspositiebesluit gezaghebbers BES](../../../../../../AMvB-BES/rechtspositiebesluit/gezaghebbers/bes/BWBR0028526/README.md), het [Rechtspositiebesluit eilandgedeputeerden en eilandsraadsleden BES](../../../../../../AMvB-BES/rechtspositiebesluit/eilandgedeputeerden/en/eilandsraadsleden/bes/BWBR0028423/README.md) en het [Aanvullend rechtspositiebesluit eilandgedeputeerden BES](../../../../../../AMvB-BES/aanvullend/rechtspositiebesluit/eilandgedeputeerden/bes/BWBR0028484/README.md) worden ingetrokken.  

### Artikel  20  

Dit besluit wordt aangehaald als: Rechtspositiebesluit politieke gezagdragers BES.  

### Artikel  21  

Dit besluit treedt in werking met ingang van de dag na de datum van uitgifte van het Staatsblad waarin het wordt geplaatst en werkt terug tot en met 1 januari 2013.  

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

Wassenaar 
3 juli 2013  
Willem-Alexander  

De Minister van Binnenlandse Zaken en Koninkrijksrelaties, 
R.H.A. Plasterk   

de *negentiende* juli 2013 

De Minister van Veiligheid en Justitie, 
I.W. Opstelten    
