<meta http-equiv='Content-Type' content='text/html; charset=utf-8' />

##Besluit van 3 februari 2011, houdende regels ter uitvoering van de Wet studiefinanciering BES (Besluit studiefinanciering BES)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van de Staatssecretaris van Onderwijs, Cultuur en Wetenschap van 21 september 2010, nr. WJZ/236419 (1760), directie Wetgeving en Juridische Zaken, gedaan mede namens de Staatssecretaris van Binnenlandse Zaken en Koninkrijksaangelegenheden;

Gelet op de [artikelen 6.1](../../../../../wet-BES/wet/studiefinanciering/bes/BWBR0028393/README.md), [6.3](../../../../../wet-BES/wet/studiefinanciering/bes/BWBR0028393/README.md) en [7.3 van de Wet studiefinanciering BES](../../../../../wet-BES/wet/studiefinanciering/bes/BWBR0028393/README.md);

De Afdeling advisering van de Raad van State gehoord (advies van 20 oktober 2010, No. W05.10.0453/I);

Gezien het nader rapport van de Staatssecretaris van Onderwijs, Cultuur en Wetenschap van 31 januari 2011, nr. WJZ 256320 (1760), directie Wetgeving en Juridische Zaken, uitgebracht mede namens Onze Minister van Binnenlandse Zaken en Koninkrijksaangelegenheden;
Hebben goedgevonden en verstaan:    

### Artikel  1  

In dit besluit wordt verstaan onder wet: [Wet studiefinanciering BES](../../../../../wet-BES/wet/studiefinanciering/bes/BWBR0028393/README.md). 

### Artikel  2  

####Uitbetaling opstarttoelage

1.  De opstarttoelage wordt in één termijn uitbetaald.   
2.  In afwijking van het eerste lid kan de opstarttoelage op verzoek in twee termijnen worden uitbetaald. De tweede termijn wordt uitbetaald na aanvraag daartoe bij Onze Minister.   
3.  Een aanvraag als bedoeld in het tweede lid kan slechts geschieden voor aanvang van het studiejaar, bedoeld in de [Wet studiefinanciering 2000](../../../../../wet/wet/studiefinanciering/2000/BWBR0011453/README.md). Uitkering van de tweede termijn vindt plaats vóór 1 december.  

### Artikel  3  

####Uitbetaling studiefinanciering BES

1.  Studiefinanciering BES wordt uitbetaald tussen de twintigste en dertigste dag van elke maand.   
2.  Uitbetaling van het voorschot, bedoeld in [artikel 6.1, eerste lid, van de wet](../../../../../wet-BES/wet/studiefinanciering/bes/BWBR0028393/README.md), geschiedt tot maximaal 3 maanden voor aanvang van het studiejaar.   
3.  Indien een herzieningsbeschikking als bedoeld in [artikel 5.1, eerste en tweede lid, van de wet](../../../../../wet-BES/wet/studiefinanciering/bes/BWBR0028393/README.md) of een beslissing op bezwaar daartoe aanleiding geeft, wordt het bedrag aan studiefinanciering BES dat te weinig was toegekend, aan de betrokkene ineens uitbetaald of met hem verrekend.  

### Artikel  4  

####Verstrekken van inlichtingen

Het verstrekken van inlichtingen door organen met een publiekrechtelijke taak, benodigd voor de uitvoering van de wet, geschiedt binnen 4 weken na de dag van verzending van de aanvraag om inlichtingen. Onze Minister kan bij de aanvraag om inlichtingen aangeven hoe de overdracht van informatie moet plaatsvinden. 

### Artikel  5  

####Samenloop terugbetaling [WSF BES](../../../../../wet-BES/wet/studiefinanciering/bes/BWBR0028393/README.md) en [WSF 2000](../../../../../wet/wet/studiefinanciering/2000/BWBR0011453/README.md)

Op het bedrag van de draagkracht, bedoeld in [artikel 4.11 van de wet](../../../../../wet-BES/wet/studiefinanciering/bes/BWBR0028393/README.md), van de debiteur die tevens een schuld uit hoofde van de [Wet studiefinanciering 2000](../../../../../wet/wet/studiefinanciering/2000/BWBR0011453/README.md) heeft, wordt in mindering gebracht het bedrag dat de debiteur maandelijks op grond van de Wet studiefinanciering 2000 moet terugbetalen. 

### Artikel  6  

####Inwerkingtreding

Dit besluit treedt in werking met ingang van 1 augustus 2011 in Bonaire, Sint Eustatius en Saba. 

### Artikel  7  

####Citeertitel

Dit besluit wordt aangehaald als: Besluit studiefinanciering BES. 

Lasten en bevelen dat dit besluit met de daarbij behorende nota van toelichting in het Staatsblad zal worden geplaatst.   

’s-Gravenhage 
3 februari 2011  
Beatrix  

De Staatssecretaris van Onderwijs, Cultuur en Wetenschap,  
H. Zijlstra   

De Minister van Binnenlandse Zaken en Koninkrijksrelaties,  
J. P. H. Donner   

de *zestiende* februari 2011 

De Minister van Veiligheid en Justitie,  
I. W. Opstelten    
