<meta http-equiv='Content-Type' content='text/html; charset=utf-8' />

##Besluit televisie- en radioreclame voor sterke drank BES

### Artikel  1  

Voor de toepassing van deze algemene maatregel van bestuur wordt verstaan onder «sterke drank»: 

(a) drank, die bij een temperatuur van vijftien graden van de honderddelige schaal meer dan een en twintig volumen procenten alcohol bevat;  

(b) onvermengde, door overhaling verkregen alcoholhoudende drank, alsmede likeur en bitter, voor zover niet reeds vallende onder de onder (a) bedoelde definitie van sterke drank.    

### Artikel  2  

1.  Reclame boodschappen voor sterke drank mogen niet gericht zijn tot minderjarigen.   
2.  Reclame boodschappen voor sterke drank mogen slechts uitgezonden worden tussen 22.00 en 01.00 uur.   
3.  In bijzondere gevallen kan Onze Minister bij beschikking ontheffing verlenen van het bepaalde in het vorige lid.   

### Artikel  3  

De tijdsduur van een reclame boodschap voor sterke drank mag nimmer de duur van 60 seconden overschrijden, terwijl tussen twee zodanige boodschappen tenminste 10 minuten moeten verlopen.  

### Artikel  4  

Aan bonafide maatschappelijke organisaties met een niet-commercieel doel die zich via de televisie tegen het gebruik van sterke drank wensen uit te spreken, zal desverzocht gelegenheid dienen te worden geboden hun mening terzake te doen kenbaar maken.  

### Artikel  5  

1.  Het bepaalde in de artikelen 2 en 3 geldt evenzeer voor het indirect aanprijzen van sterke drank.   
2.  Onder indirect aanprijzen van sterke drank wordt onder meer verstaan: 

– het aanprijzen van niet- of zwak-alcoholhoudende drank tezamen met sterke drank;  

– het uitloven van sterke drank als prijs of geschenk;  

– het aanbieden van geschenken of prijzen ter stimulering van de verkoop van sterke drank.     

### Artikel  6  

Dit besluit berust op artikel 7, vijfde lid, van de Mediawet BES.  

### Artikel  7  

Dit besluit wordt aangehaald als: Besluit televisie- en radioreclame voor sterke drank BES.  
