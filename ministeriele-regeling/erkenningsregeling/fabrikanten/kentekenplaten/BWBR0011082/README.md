<meta http-equiv='Content-Type' content='text/html; charset=utf-8' />

##Regeling met betrekking tot de erkenning voor het produceren en afgeven van kentekenplaten

De Minister van Verkeer en Waterstaat,  
Gelet op de artikelen 40, derde lid, 70 a, derde lid, 70 b, tweede en zesde lid, 70 d, eerste en tweede lid, en 70 e, derde lid, van de Wegenverkeerswet 1994;
Besluit:     
### Hoofdstuk  1  

####Begripsbepalingen

### Artikel  1  

1.  In deze regeling wordt verstaan onder:   a.  *erkenning:*   erkenning als bedoeld in artikel 70a, eerste lid, van de Wegenverkeerswet 1994 voor de productie en afgifte van kentekenplaten;    b.  *erkenninghouder:*   houder van een erkenning als bedoeld in artikel 70a, eerste lid, van de Wegenverkeerswet 1994 voor de productie en afgifte van kentekenplaten;    c.  *kentekenplaat:*   eindproduct van de erkenninghouder;    d.  *fabrikantenkeurmerk:*   het door de erkenninghouder op de kentekenplaat aan te brengen keurmerk volgens model M 3 in de bijlage bij de Regeling kentekens en kentekenplaten;    e.  *productie:*   het verwerken van blanco-kentekenplaten tot kentekenplaten, waaronder mede wordt begrepen het aanbrengen van het fabrikantenkeurmerk, het desbetreffende kenteken en, indien van toepassing, de duplicaatcode;    f.  *productieplaats:*   inrichting waarin productie plaats vindt;    g.  *lamineerder:*   houder van een erkenning als bedoeld in artikel 70 a van de wet voor de productie en afgifte van blanco-kentekenplaten;    h.  *blanco-kentekenplaat:*   blanco-kentekenplaat, geschikt voor het produceren van een kentekenplaat;    i.  *lamineercode:*   het door de lamineerder op een blanco-kentekenplaat aan te brengen nummer volgens model E in de bijlage bij de Regeling kentekens en kentekenplaten, aan de hand waarvan iedere kentekenplaat kan worden geïdentificeerd;    j.  *RDW:*   Dienst Wegverkeer.      
2.  Voor de toepassing van deze regeling maken besloten ruimten die zijn gelegen in één gebouw, dan wel in verscheidene belendende of nagenoeg belendende gebouwen, waarin dezelfde erkenninghouder kentekenplaten fabriceert, deel uit van één productieplaats.   

### Hoofdstuk  2  

####Erkenningseisen

### Artikel  2  

####Algemeen

1.  Een erkenning kan worden verleend aan een natuurlijk persoon of rechtspersoon die exploitant is van een productieplaats en die is gevestigd in de Europese Unie of in een staat die partij is bij het Verdrag inzake de Europese economische ruimte.   
2.  Per productieplaats wordt slechts één erkenning afgegeven.   
3.  Een erkenning kan slechts worden verleend voor een productieplaats die zich bevindt in de Europese Unie of in een staat die partij is bij het Verdrag inzake de Europese economische ruimte en die voldoet aan de in de artikel 3 gestelde eisen.   

### Artikel  3  

####Gebouw en uitrusting

1.  Het productieproces geschiedt in een overdekte, behoorlijk af te sluiten en goed verlichte ruimte die voorzien is van passende verwarming. In deze ruimte bevindt zich een afsluitbare kast dan wel een gelijkwaardige voorziening, waarin halffabrikaten en kentekenplaten, met inbegrip van afgekeurde blanco-kentekenplaten en afgekeurde kentekenplaten, afgesloten en gescheiden kunnen worden bewaard.   
2.  Er is een ruimte aanwezig dan wel een gelijkwaardige voorziening waarin de administratie ter zake van de productie en de afgifte van kentekenplaten behoorlijk kan worden uitgevoerd. Onder een gelijkwaardige voorziening kan ook de mogelijkheid van het elektronisch opslaan van gegevens worden verstaan.   
3.  In de productieplaats zijn een matrijzenset, een pers, een apparaat waarmee een keurmerk kan worden aangebracht en een hotprintmachine of verfwals als hulpmiddel aanwezig. Deze hulpmiddelen zijn deugdelijk en in goede staat van onderhoud.   

### Hoofdstuk  3  

####Aanvraag erkenning

### Artikel  4  

####Aanvraagformulier

Voor de aanvraag van een erkenning wordt gebruik gemaakt van een door de RDW vastgesteld formulier.  

### Artikel  5  

####Inschrijving Kamer van Koophandel en testrapport

De aanvrager van een erkenning legt bij de aanvraag de volgende bescheiden over: 

a. een uittreksel uit het handelsregister, als bedoeld in artikel 22 van de Handelsregisterwet 2007, dan wel, bij vestiging buiten Nederland, een gelijkwaardig document afgegeven in het land van vestiging, waaruit blijkt dat de aanvrager kentekenplaten fabriceert, welk bewijs niet ouder mag zijn dan een maand, en  

b. een testrapport van een door de RDW aangewezen onderzoeksinstelling, waaruit blijkt, dat de aanvrager kentekenplaten kan produceren, die voldoen aan de eisen, gesteld in de Regeling kentekens en kentekenplaten en de Regeling eisen goedkeuring kentekenplaten 2000.    

### Artikel  6  

####Beschrijving organisatie, verantwoordelijkheden en bevoegdheden

1.  Bij de aanvraag van de erkenning wordt een organogram overgelegd, waarin ten minste zijn vermeld: 

a. de functies waarbinnen verantwoordelijkheid wordt gedragen voor de naleving van de voorschriften in de artikelen 14 tot en met 23b en van de algemene voorwaarden voor procesbeheersing;  

b. de personen die verantwoordelijk zijn voor de naleving van de voorschriften in de artikelen 14 tot en met 23b en van de algemene voorwaarden voor procesbeheersing; en  

c. de plaatsvervangers van de onder b bedoelde personen, tenzij is vastgelegd dat bij afwezigheid van één of meer van deze personen de desbetreffende werkzaamheden niet worden uitgevoerd.     
2.  Er wordt voorts een beschrijving overgelegd van de procedures met betrekking tot: de naleving van de voorschriften in de artikelen 14 tot en met 23b en van de algemene voorwaarden voor procesbeheersing.   

### Artikel  6a  

####Datacommunicatieapparatuur

De aanvrager van de erkenning beschikt over voor de erkenning door de RDW goedgekeurde datacommunicatieapparatuur, geschikt voor communicatie in een door de RDW geaccepteerd netwerk.  

### Artikel  7  

####Afwijkende aanvraageisen

Indien aan de aanvrager van een erkenning eerder een erkenning is verleend, die op grond van artikel 70d van de wet is ingetrokken, kan, onverminderd het bepaalde in artikel 70 d, derde lid, van de wet, door de RDW worden bepaald dat van onderdelen van hoofdstuk 3 kan worden afgeweken.  

### Hoofdstuk  4  

####Erkenningsvoorschriften

### Artikel  8  

####Wijzigingen in organisatie, verantwoordelijkheden en procedures

Wijzigingen ten aanzien van de in artikel 6 beschreven organisatiestructuur, verantwoordelijkheden en procedures worden vooraf bij de RDW aangemeld, evenals overige wijzigingen die voor de erkenning van belang kunnen zijn. De door de RDW hieromtrent gegeven aanwijzingen worden in acht genomen.  

### Artikel  9  

####Bescherming van blanco-kentekenplaten en kentekenplaten

1.  De erkenninghouder draagt zorg voor een zodanige behandeling van blanco-kentekenplaten en kentekenplaten dat beschadiging of achteruitgang wordt voorkomen. Deze zorg strekt zich uit tot en met de aflevering van de kentekenplaten op de plaats van bestemming.   
2.  In afwachting van gebruik of aflevering maakt de erkenninghouder gebruik van aangewezen afsluitbare opslag- of voorraadruimten om beschadiging, diefstal of achteruitgang van blanco-kentekenplaten en kentekenplaten te voorkomen.   
3.  De erkenninghouder voorkomt onbedoeld gebruik van blanco-kentekenplaten en kentekenplaten.   
4.  In geval van diefstal van blanco-kentekenplaten stelt de erkenninghouder de RDW hiervan terstond op de hoogte.   

### Artikel  10a  

####Aanduiding erkenning

Vanaf de buitenkant van het bedrijf is op een door de Dienst Wegverkeer vastgestelde en in de Staatscourant bekendgemaakte wijze zichtbaar dat de erkenning is verleend.  

### Artikel  11  

####Voorschriften productieplaats

Een productieplaats waarvoor de erkenning geldt moet voortdurend blijven voldoen aan de in de artikelen 2 en 3 gestelde eisen.  

### Artikel  12  

####Opleiding personeel

De erkenninghouder is ervoor verantwoordelijk, dat het bij de productie en aflevering betrokken personeel op de hoogte is van de op de productie en aflevering toepasselijke voorschriften.  

### Artikel  13  

####Tonen blanco-kentekenplaten en kentekenplaten

De erkenninghouder dient te allen tijde te kunnen aangeven waar de in ontvangst genomen blanco-kentekenplaten en de kentekenplaten, die nog niet zijn afgeleverd, zich bevinden.  

### Artikel  14  

####Voorschriften productie

1.  De erkenninghouder verricht de productie met inachtneming van de Regeling kentekens en kentekenplaten en de Regeling eisen goedkeuring kentekenplaten 2000.   
2.  De fabricage van kentekenplaten vindt slechts plaats in de productieplaats waarvoor de erkenning is verleend.   

### Artikel  15  

####Ontvangst blanco-kentekenplaten

1.  De erkenninghouder neemt uitsluitend blanco-kentekenplaten in ontvangst van een erkende lamineerder, die zijn voorzien van het door de lamineerder aangebrachte waarmerk, indien dat is voorgeschreven. De erkenninghouder meldt binnen één week na de ontvangst van blanco-kentekenplaten, die op grond van de Regeling kentekens en kentekenplaten voorzien zijn van een lamineercode, bij de RDW op een door deze dienst te bepalen wijze, de volgende gegevens: 

a. de lamineercodes;  

b de hoeveelheid blanco-kentekenplaten;  

c. de soort, de kleur en het model van de blanco-kentekenplaten;  

d. de lamineerder die de blanco-kentekenplaten heeft geleverd.     
2.  Onverminderd artikel 23a, mag een erkenninghouder geen blanco-kentekenplaten doorleveren aan een andere erkenninghouder.   

### Artikel  17  

####Afgekeurde blanco-kentekenplaten

1.  De erkenninghouder vernietigt de blanco-kentekenplaten die beschadigd zijn, dan wel niet aan de eisen van de Regeling kentekens en kentekenplaten of de Regeling eisen goedkeuring kentekenplaten 2000 voldoen binnen één week na constatering, dan wel retourneert die kentekenplaten aan de betrokken lamineerder.   
2.  Indien de erkenninghouder blanco-kentekenplaten, die op grond van de Regeling kentekens en kentekenplaten voorzien zijn van een lamineercode, retourneert, meldt deze bij de Dienst Wegverkeer, op de door deze dienst te bepalen wijze, de volgende gegevens: 

a. de lamineercodes;  

b. de hoeveelheid blanco-kentekenplaten;  

c. de soort, de kleur en het model van de blanco-kentekenplaten;  

d. de lamineerder die de blanco-kentekenplaten heeft geleverd.     
3.  Indien de erkenninghouder blanco-kentekenplaten, die voorzien behoren te zijn van een Lamineercode, vernietigt, meldt deze bij de Dienst Wegverkeer, op een door deze dienst te bepalen wijze, de volgende gegevens: 

a. de lamineercodes;  

b. de hoeveelheid blanco-kentekenplaten;  

c. de soort, de kleur en het model van de blanco-kentekenplaten.     

### Artikel  18  

####Eindcontrole. Afgekeurde kentekenplaten

1.  Alvorens de erkenninghouder overgaat tot aflevering van kentekenplaten controleert hij of deze voldoen aan de in de Regeling kentekens en kentekenplaten en de Regeling eisen goedkeuring kentekenplaten 2000 gestelde eisen.   
2.  Kentekenplaten die niet aan de eisen voldoen, worden binnen één week na de controle vernietigd. De erkenninghouder meldt met betrekking tot deze kentekenplaten, die voorzien behoren te zijn van een lamineercode, bij de Dienst Wegverkeer, op een door deze dienst te bepalen wijze, de volgende gegevens: 

a. de lamineercodes;  

b. de hoeveelheid blanco-kentekenplaten;  

c. de soort, de kleur en het model van de blanco-kentekenplaten.     

### Artikel  20  

####Afgifte kentekenplaten

1.  De erkenninghouder geeft donkerblauwe kentekenplaten en kentekenplaten volgens de modellen 18.2A tot en met 18.2C, 27.1A tot en met 27.2F, 27.10A tot en met 27. 31C en 30.1A tot en met 30.16 van de bijlage bij de Regeling kentekens en kentekenplaten slechts af aan degene die de in de Regeling legitimatievoorschriften tenaamstelling en kentekenplaten voorgeschreven documenten overlegt. De af te geven kentekenplaten zijn voorzien van het kenteken dat voor het voertuig is vermeld in het kentekenregister.   
2.  Onverminderd het eerste lid, geeft de erkenninghouder kentekenplaten volgens model 18.2A tot en met 18.2C slechts af indien blijkens het kentekenregister toestemming is verleend voor het voeren van platen volgens dat model.   
3.  Onverminderd het eerste lid, geeft de erkenninghouder donkerblauwe kentekenplaten slechts af indien uit het desbetreffende kentekenbewijs blijkt dat het betrokken voertuig vóór 1978 tot de weg is toegelaten en het desbetreffende kenteken niet bestaat uit twee groepen van twee letters en een groep van twee cijfers, dan wel uit één groep van twee letters, één groep van drie cijfers en één letter of één groep van twee cijfers, één groep van drie letters en één cijfer. De laatste voorwaarde met betrekking tot het kenteken geldt niet voor aanhangwagens.   
4.  Indien de RDW, op een door de RDW te bepalen wijze, meldt dat er geen kentekenplaten mogen worden afgegeven, geeft de erkenninghouder geen kentekenplaten van de modellen 18.2A tot en met 18.2C met een retroreflecterende gele achtergrond dan wel een retroreflecterende lichtblauwe achtergrond, 27.1A tot en met 27.2F, 27.10A tot en met 27.14, 27.30A tot en met 27.31C en 30.1A tot en met 30.6 voor het desbetreffende kenteken af.   
5.  Bij een eerste afgifte worden de kentekenplaten niet voorzien van een duplicaatcode.   
6.  Bij de afgifte van kentekenplaten volgens de modellen 27.15A tot en met 27.17C, 30.7 en 30.8 voorziet de erkenninghouder de kentekenplaten van een maandaanduiding. Aangeduid wordt het nummer van de lopende maand. Indien de afgifte plaatsvindt na de zevende dag van de lopende maand, wordt aangeduid het nummer van de lopende of de volgende maand.   

### Artikel  21  

####Aantal af te geven kentekenplaten

1.  De erkenninghouder geeft bij de afgifte van kentekenplaten volgens de modellen 18.2A tot en met 18.2C, 27.1A tot en met 27.2F, 27.10A tot en met 27.14, 27.30A tot en met 27.31C en 30.1A tot en met 30.6 van de bijlage bij de Regeling kentekens en kentekenplaten per kenteken: 

a. één kentekenplaat af voor een motorrijtuig op twee of drie wielen met of zonder zijspanwagen, niet zijnde een bromfiets;  

b. twee kentekenplaten af voor een motorrijtuig op meer dan drie wielen, niet zijnde een bromfiets;  

c. één kentekenplaat af voor een bromfiets, en  

d. één kentekenplaat af voor een aanhangwagen.     
2.  Indien een handelaarskentekenbewijs voor een motorrijtuig op twee of drie wielen met of zonder zijspanwagen, niet zijnde een bromfiets, of voor een motorrijtuig op meer dan drie wielen, niet zijnde een bromfiets wordt overgelegd, worden in afwijking van het eerste lid, ten minste één en ten hoogste vijf kentekenplaten afgegeven, met dien verstande dat van de modellen 27.11, 27.12 en 27.14 per model ten hoogste twee kentekenplaten worden afgegeven, en van model 27.13, ten hoogste één kentekenplaat wordt afgegeven.   
3.  Indien een handelaarskentekenbewijs voor een bromfiets of een aanhangwagen wordt overgelegd, worden in afwijking van het eerste lid ten hoogste twee kentekenplaten afgegeven, met dien verstande dat voor een handelaarskentekenbewijs voor een aanhangwagen van de modellen 27.11 en 27.12 en voor een handelaarskentekenbewijs voor een bromfiets van de modellen 30.5 en 30.6 per model ten hoogste één kentekenplaat wordt afgegeven.   

### Artikel  22  

####Vervanging van beschadigde kentekenplaten

1.  In geval van vervanging van beschadigde kentekenplaten mogen kentekenplaten worden afgegeven met hetzelfde kenteken en, indien aanwezig, dezelfde duplicaatcode.   
2.  De erkenninghouder geeft de nieuwe kentekenplaten slechts af nadat hij de te vervangen kentekenplaten in ontvangst heeft genomen en heeft geregistreerd overeenkomstig artikel 23, eerste lid.   
3.  In afwijking van artikel 21, eerste lid, mag voor een kenteken ingeval van vervanging ten hoogste het aantal kentekenplaten worden afgegeven dat aan te vervangen platen in ontvangst is genomen.   
4.  De erkenninghouder vernietigt de te vervangen kentekenplaten binnen één dag na in ontvangstneming.   
5.  In geval van vervanging van kentekenplaten volgens de modellen 27.11 tot en met 27.14, 30.5 en 30.6 dienen de af te geven kentekenplaten van hetzelfde model te zijn als de ingenomen kentekenplaten.   

### Artikel  22a  

####Vervanging van kentekenplaten in verband met taxigebruik of beëindiging daarvan

Bij vervanging van kentekenplaten in verband met het voorgenomen gebruik van het voertuig als taxi dan wel in verband met de beëindiging van zodanig gebruik, is artikel 22 van overeenkomstige toepassing, met dien verstande dat de vervanging slechts kan plaatsvinden per twee kentekenplaten en dat de vervangen kentekenplaten terstond vernietigd moeten worden.  

### Artikel  22b  

####Vervanging van kentekenplaten in verband met wijziging van de maximum constructiesnelheid van een bromfiets

Bij vervanging van een kentekenplaat in verband met een wijziging van de maximum constructiesnelheid van een bromfiets is artikel 22 van overeenkomstige toepassing.  

### Artikel  22c  

####Vermissing van kentekenplaten

Bij vermissing van kentekenplaten van de modellen 27.1A tot en met 27.2F, 27.10A tot en met 27.10C, 27.30A tot en met 27.31C en 30.1A tot en met 30.4D, voorziet de erkenninghouder de nieuw af te geven kentekenplaten van een door de RDW op de door de RDW vastgestelde wijze aan de erkenninghouder gemelde duplicaatcode.  

### Artikel  23  

####Registratie in verband met afgifte

1.  De erkenninghouder meldt bij de afgifte van kentekenplaten, die voorzien behoren te zijn van een lamineercode, bij de Dienst Wegverkeer, op door deze dienst te bepalen wijze, de volgende gegevens: 

a. het betrokken kenteken en, indien van toepassing, de meldcode van het voertuig en voor zover deze is afgeven het documentnummer van de kentekencard;  

b. indien dat bewijs moet worden overgelegd: de aard, het nummer en het land van afgifte van het legitimatiebewijs van degene die de kentekenplaten in ontvangst neemt;  

c. het aantal, het model en de kleur van de afgegeven kentekenplaten;  

d. de lamineercodes van de afgegeven platen, indien deze moeten zijn voorzien van een lamineercode;  

e. indien een bedrijfsvoorraadpas moet worden overgelegd: het bedrijfsnummer van het erkende bedrijf, dat is vermeld op de bedrijfsvoorraadpas;  

f. de lamineercodes modellen en kleuren van de te vervangen platen, indien deze moeten zijn voorzien van een lamineercode;  

g. indien de kentekenplaten zijn voorzien van een duplicaatcode: de duplicaatcode, en  

h. de reden voor afgifte: 

1°. eerste afgifte;  

2°. vervanging, of  

3°. vermissing.       
2.  Uit de registratie worden uitsluitend en desgevraagd aan de ambtenaren van de RDW, belast met het toezicht op de naleving van de uit de erkenning voortvloeiende verplichtingen en aan de ambtenaren van politie belast met de handhaving van de uit de erkenning voortvloeiende verplichtingen en van de verboden, bedoeld in artikel 41 van de wet, gegevens verstrekt die zij voor de uitoefening van hun taak behoeven.   

### Artikel  23a  

1.  In afwijking van artikel 15 mag de erkenninghouder kentekenplaten volgens de modellen 1.1 tot en met 18.2C, 27.11, 27.12, 27.14, 27.30A tot en met 27.31C en kentekenplaten met de lettermodellen C1, indien uitgevoerd in kunststof, C2 en C3 van de bijlage bij de Regeling kentekens en kentekenplaten, leveren aan een andere erkenninghouder. Deze kentekenplaten zijn, indien van toepassing, voorzien van een duplicaatcode. Zij zijn niet voorzien van een merk als bedoeld in artikel 5, eerste lid, van de Regeling kentekens en kentekenplaten.   
2.  Bij levering als bedoeld in het eerste lid zijn de artikelen 20, tweede, derde en vijfde lid, 21, 22, eerste lid, 22a en 22b van overeenkomstige toepassing.   
3.  De erkenninghouder meldt voorafgaand aan de doorlevering van kentekenplaten, die voorzien behoren te zijn van een lamineercode, aan de Dienst Wegverkeer, op een door deze dienst te bepalen wijze, de volgende gegevens: 

a. de betrokken kentekens, de meldcodes, indien van toepassing, en, indien aanwezig, de duplicaatcodes en voor zover deze is afgeven het documentnummer van de kentekencard;  

b. de lamineercodes;  

c. de hoeveelheid kentekenplaten;  

d. de soort, de kleur en het model van de kentekenplaten;  

e. de reden voor doorlevering: 

1°. eerste afgifte;  

2°. vervanging, of  

3°. vermissing.    

f. de kentekenplaatfabrikant aan wie de kentekenplaten worden doorgeleverd.     
4.  De erkenninghouder levert geen kentekenplaten aan een andere erkenninghouder, indien de Dienst Wegverkeer, op een door deze dienst te bepalen wijze, meldt dat er geen kentekenplaten mogen worden geleverd   

### Artikel  23b  

1.  De erkenninghouder aan wie de kentekenplaten zijn geleverd, mag deze niet met toepassing van artikel 23a doorleveren aan een andere erkenninghouder.   
2.  De erkenninghouder aan wie de kentekenplaten zijn geleverd, dient de geleverde kentekenplaten bij afgifte te voorzien van een merk als bedoeld in artikel 5, eerste lid, van de Regeling kentekens en kentekenplaten.   

### Artikel  23c  

1.  Kentekenplaten mogen afgegeven worden door een koerier die in dienst is bij de erkenninghouder.   
2.  Bij levering als bedoeld in het eerste lid zijn de artikelen 20 tot en met 22b van overeenkomstige toepassing.   
3.  Voorafgaand aan de afgifte van kentekenplaten, die voorzien behoren te zijn van een lamineercode en die worden afgegeven door een koerier, meldt de erkenninghouder bij de RDW, op een door deze dienst te bepalen wijze, de volgende gegevens: 

a. de betrokken kentekens, de meldcodes, indien van toepassing, en, indien aanwezig, de duplicaatcodes en voor zover deze is afgeven het documentnummer van de kentekencard;  

b. de lamineercodes;  

c. de hoeveelheid kentekenplaten;  

d. de soort, de kleur en het model van de kentekenplaten;  

e. de reden van afgifte: 

1°. eerste afgifte;  

2°. vervanging, of  

3°. vermissing.       
4.  De erkenninghouder levert geen kentekenplaten door middel van een koerier indien de Dienst Wegverkeer, op een door deze dienst te bepalen wijze, meldt dat er geen kentekenplaten mogen worden geleverd.   
5.  Op de dag van de afgifte van kentekenplaten door een koerier doet de erkenninghouder de melding bedoeld in artikel 23, eerste lid.   

### Hoofdstuk  5  

####Overige bepalingen

### Artikel  24  

####Toezicht

1.  Nadat een erkenning is verleend wordt door de daartoe aangewezen functionarissen van de RDW periodiek dan wel steekproefsgewijs onaangekondigd onderzocht of de erkenninghouder alsmede de produktieplaats nog voldoen aan de in deze regeling gestelde eisen en of de voorschriften in deze regeling en de overige bij of krachtens de wet gestelde voorschriften worden nageleefd.   
2.  Aan een controle wordt door de erkenninghouder alle medewerking verleend. Onder alle medewerking wordt in ieder geval verstaan dat: 

a. de verantwoordelijke functionarissen van de erkenninghouder of hun vervangers bij de controle aanwezig zijn, en  

b. feitelijke assistentie wordt verleend bij het uitvoeren van de controle. De ter zake door de RDW gegeven aanwijzingen worden in acht genomen.     
3.  Het toezicht kan tevens inhouden, dat de RDW de erkenninghouder vraagt met betrekking tot een of meer door de RDW aan te wijzen kentekenplaten een testrapport van een door de RDW aangewezen onderzoeksinstelling over te leggen waaruit blijkt dat de kentekenplaten voldoen aan de eisen, gesteld in de Regeling kentekens en kentekenplaten en de Regeling eisen goedkeuring kentekenplaten 2000.   

### Artikel  25  

####Oude machtigingen

1.  Een op de dag vóór die van de inwerkingtreding van de Wet van 6 oktober 1999, houdende wijziging van de Wegenverkeerswet 1994 met betrekking tot de afgifte en inname van kentekenplaten (Stb.1999, 459) geldende goedkeuring of machtiging tot het aanbrengen van een keurmerk op kentekenplaten en de daarop op die dag van toepassing zijnde voorschriften blijven tot 1 februari 2003 van kracht ten aanzien van kentekenplaten volgens de modellen 1.1 tot en met 26.1 van de bijlage bij de Regeling kentekens en kentekenplaten.   
2.  Een goedkeuring of machtiging als bedoeld in het eerste lid vervalt met ingang van de dag waarop aan degene, aan wie de goedkeuring of machtiging is afgegeven, een erkenning wordt verleend.   

### Artikel  26  

####Inwerkingtreding

Deze regeling treedt in werking met ingang van de dag waarop de Wet van 6 oktober 1999 houdende wijziging van de Wegenverkeerswet 1994 met betrekking tot de afgifte en inname van kentekenplaten (Staatsblad 1999, 459) in werking treedt.  

### Artikel  27  

####Citeertitel

Deze regeling wordt aangehaald als: Erkenningsregeling fabrikanten kentekenplaten.  
Deze regeling wordt met de toelichting in de Staatscourant geplaatst.   

De 
Minister van Verkeer en Waterstaat, 
T.Netelenbos    
