<meta http-equiv='Content-Type' content='text/html; charset=utf-8' />

##Instelling werkgroep Vergroening van het fiscale stelsel II

De Staatssecretaris van Financiën, de Minister van Volkshuisvesting, Ruimtelijke Ordening en Milieubeheer, de Minister van Economische Zaken, de Minister van Verkeer en Waterstaat en de Staatssecretaris van Landbouw, Natuurbeheer en Visserij;  
Overwegende dat het wenselijk is een nieuwe werkgroep vergroening van het fiscale stelsel in te stellen;
Besluiten:     
### §  1  

####Instelling en taak

### Artikel  1  

Er is een werkgroep Vergroening van het fiscale stelsel II.  

### Artikel  2  

1.  De werkgroep heeft als taak te bezien welke mogelijkheden in vervolg op de in deze kabinetsperiode gerealiseerde fiscale maatregelen op gebied van milieu, natuur daaronder begrepen, kunnen worden ingezet binnen het fiscale stelsel die het belang van de bescherming van het milieu dienen en een duurzame ontwikkeling van de economie bevorderen. Dit gebeurt mede op basis van evaluatie van al bestaande groene belastingmaatregelen.   
2.  De werkgroep zal vanuit de in lid 1 genoemde invalshoek onderzoek doen naar milieuschadelijke subsidies in de vorm van belastinguitgaven.   
3.  De werkgroep rapporteert in één rapportage, zoveel mogelijk in de vorm van concrete voorstellen die nationaal realiseerbaar zijn. Indien de werkgroep dat wenst kan zij tussenrapporten uitbrengen.   
4.  De verwachte effecten van de voorstellen dienen zo concreet mogelijk zichtbaar te worden gemaakt.   
5.  De werkgroep fungeert als klankbord voor de implementatie van de voorstellen uit de rapportages van de werkgroep Vergroening van het fiscale stelsel.   

### Artikel  3  

Bij het doen van voorstellen neemt de werkgroep de volgende voorwaarden in acht: 

de te ontwikkelen voorstellen dienen inpasbaar te zijn binnen het fiscale stelsel. Dit betekent onder meer dat de voorstellen zorgvuldig moeten worden afgewogen op hun uitvoeringsaspecten en hun handhaafbaarheid, en op hun inpasbaarheid in de internationale context, waarbij tevens voorstellen kunnen worden gedaan om eventuele knelpunten weg te nemen;  

de te ontwikkelen voorstellen dienen te passen in het Europese beleid inzake de staatssteun;  

de voorstellen moeten naar het mogelijke bijdragen aan de aanvaardbaarheid van de belastingwetgeving.    

### §  2  

####Samenstelling en werkwijze

### Artikel  4  

1.  Tot lid, tevens voorzitter van de werkgroep wordt benoemd: mr. J.C. de Waard.   
2.  Tot leden, tevens secretarissen, van de werkgroep worden benoemd: mw. mr. C.M. de Berg en D. Blansjaar.   
3.  Tot leden van de werkgroep worden benoemd: ir. A.N. Bleijenberg mw. drs. A.J.F.M. Deckers mr. J.H. Enter prof. dr. C. van Ewijk prof. H. Folmer mw. dr. J. de Groene prof. dr. W.A. Hafkamp J.H.A Hendriks dr. J.J.H. Jacobs prof. dr. J.H. Jans drs. A.H.M. de Jong drs. E.W.A. Klerken prof. dr. H.A. Kogels mw. dr. A. Kolk mr. A. Leder H. Leemreize drs. F.H. von Meijenfeldt mw. mr. H. Neppérus prof. dr. P. Rietveld mw. drs. L. van Rijn-Vellekoop ir. J.P. van Soest prof. dr. L.G.M. Stevens prof. dr. J.W. Velthuijsen prof. dr. H. Verbruggen mr. W. Visser mr. Th. O. Vreugdenhil drs. J.L. de Vries mr. J.G.S. Warmerdam   

### Artikel  5  

Ter uitvoering van haar taak kan de werkgroep zich rechtstreeks wenden tot derden voor het verkrijgen van inlichtingen en hen zo nodig ter vergadering uitnodigen om hen hun mening nader uiteen te laten zetten.  

### Artikel  6  

De werkgroep brengt haar rapportage uiterlijk in juli 2001 aan de Staatssecretaris van Financiën, de Minister van Volkshuisvesting, Ruimtelijke Ordening en Milieubeheer, de Minister van Economische Zaken, de Minister van Verkeer en Waterstaat en de Staatssecretaris van Landbouw, Natuurbeheer en Visserij uit.  

### Artikel  7  

De werkgroep brengt op verzoek van de Staatssecretaris van Financiën, de Minister van Volkshuisvesting, Ruimtelijke Ordening en Milieubeheer, de Minister van Economische Zaken, de Minister van Verkeer en Waterstaat en de Staatssecretaris van Landbouw, Natuurbeheer en Visserij tussentijds verslag uit.  

### §  3  

####Overige bepalingen

### Artikel  8  

De leden van de werkgroep, voor zover geen ambtenaar, ontvangen vacatiegelden alsmede een vergoeding voor de reis- en verblijfskosten volgens de bestaande rijksregelingen, voor zover niet uit anderen hoofde een vergoeding van deze kosten wordt verleend uit ‘s Rijks kas.  

### Artikel  9  

Een ieder die betrokken is bij de werkzaamheden van de werkgroep en daarbij de beschikking krijgt over gegevens waarvan hij het vertrouwelijke karakter kent of redelijkerwijs moet vermoeden, en voor wie niet reeds uit hoofde van ambt, beroep of wettelijk voorschrift ter zake van die gegevens een geheimhoudingsplicht geldt, is verplicht tot geheimhouding daarvan behoudens voor zover wettelijk voorschrift hem tot bekendmaking verplicht of uit zijn taak bij deze werkzaamheden de noodzaak tot bekendmaking voortvloeit.  

### Artikel  10  

1.  Dit besluit wordt bekend gemaakt in de Staatscourant.   
2.  Afschrift van dit besluit wordt gezonden aan de Algemene Rekenkamer.   

‘s-Gravenhage 
12 mei 2000    

De 
Staatssecretaris van Financiën, 
W.J.Bos 

De 
Minister van Volkshuisvesting, Ruimtelijke Ordening en Milieubeheer, 
J.P.Pronk 

De 
Minister van Economische Zaken, 
A.Jorritsma-Lebbink 

De 
Minister van Verkeer en Waterstaat, 
T.Netelenbos 

De 
Staatssecretaris van Landbouw, Natuurbeheer en Visserij, 
G.H.Faber    
