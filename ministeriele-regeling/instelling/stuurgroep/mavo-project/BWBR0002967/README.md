<meta http-equiv='Content-Type' content='text/html; charset=utf-8' />

##Instelling Stuurgroep Mavo-Project

De Staatssecretaris van Onderwijs en Wetenschappen,  Besluit:    

### I  

1. in te stellen de Stuurgroep Mavo-Project, die tot taak zal hebben: 

a. het coördineren van de voorbereidende en uitvoerende werkzaamheden, die moeten worden verricht ter realisering en begeleiding van de experimenten als bedoeld in de nota ‘Mavo-Project’, onder meer door: het uitbrengen van adviezen aan de Minister van Onderwijs en Wetenschappen inzake: 

de te formuleren beleidslijnen voor het project;  

de te formuleren doelstellingen en het bijstellen daarvan, naarmate het project vordert;  

het toetsen van de maatschappelijke relevantie van voorgestelde project-in-houden;    

b. het leiden en bewaken van de voortgang van het project, onder meer door: 

op grond van tussentijdse, eveneens aan de Minister van Onderwijs en Wetenschappen uit te brengen, rapporten te beoordelen of de fasering van het project goed verloopt;  

de communicatie van de verschillende participanten te bevorderen;  

het opstellen van vervolg-subsidieaanvragen;  

het toezien op een doelmatig gebruik van mankracht, geldmiddelen en taakeenheden ten behoeve van het project;  

het doen van voorstellen inzake doorstromingsgaranties voor de leerlingen van experimenterende scholen;    

c. Het ontwerpen en ter beslissing aan de Minister van Onderwijs en Wetenschappen voorleggen van een meerjarenplan met betrekking tot de verspreiding van het experiment over alle mavo-scholen, alsmede van een meerjarenraming van de daaraan verbonden kosten;    

2. in deze stuurgroep te benoemen: 

a. tot *lid en voorzitter:* drs. J. G. L. Ackermans;  

b. tot *lid:* Frater M. Gerlach Versteeg, H. Bouma en C. J. Willemse, namens het mavo-verband; 

J. A. Stroet, namens de Algemene Vereniging van schoolleiders bij het v.w.o. en a.v.o.;  

mr. J. M. van de Ven, namens de Contactcommissie Besturenbonden Bijzondere v.w.o.-a.v.o.-scholen en VNG;  

mevr. drs. F. A. Eggink, dr. J. H. Meesters en drs. A. C. J. Stekelenburg, namens de samenwerkende landelijke pedagogische centra;  

ten hoogste vier nog nader aan te wijzen vertegenwoordigers van de aan het experiment Mavo-Project deelnemende scholen;    

c. tot *waarnemer:* A. Petersen en H. Wijk, inspecteurs van het algemeen voortgezet onderwijs; W. Verdonck, chef van de afdeling AVO/MAVO van het Ministerie van Onderwijs en Wetenschappen;      

### II  

te bepalen, dat aan de leden van de commissie vergoeding van reis- en verblijfkosten wordt toegekend overeenkomstig de bepalingen van het Reisbesluit 1971. 12 mei 1975.  
