<meta http-equiv='Content-Type' content='text/html; charset=utf-8' />

##Instelling Permanente Verpakkingscommissie (PVC)

De Staatssecretaris van Verkeer en Waterstaat,  
Overwegende, dat op basis van de huidige wetgeving inzake het vervoer van gevaarlijke stoffen verpakkingsvoorschriften gesteld worden, welke per vervoerwijze onderling afwijken;

dat het voor een onbelemmerde, multimodale toepassing van de verpakkingen nodig is, dat de voorschriften dienaangaande voor alle vervoerwijzen zoveel mogelijk overeenstemmen;

dat het innemen van een eenduidig standpunt ten aanzien van de totale verpakkingsproblematiek, met inbegrip van keuringen en afgifte van kenmerken, zowel in nationaal als internationaal verband noodzakelijk is te achten;

dat te dien einde en mede gelet op het belang van een gestructureerde en permanente samenwerking tussen de betrokken diensten van het Ministerie van Verkeer en Waterstaat een overlegorgaan dient te worden ingesteld;

Gelet op artikel 6, eerste lid, van de Wet Gevaarlijke Stoffen (Stb. 1963, nr. 313),
Besluit: In te stellen een Permanente Verpakkingscommissie voor Verkeer en Waterstaat (PVC) onder de navolgende bepalingen:    

### Artikel  1  

De Commissie bestaat uit een voorzitter, die de Afdeling Gevaarlijke Stoffen van het Directoraat-Generaal van het Verkeer vertegenwoordigt en uit drie leden die de Directoraten-Generaal van het Verkeer, Scheepvaart en Maritieme Zaken en de Rijksluchtvaartdienst vertegenwoordigen. Uit de leden wordt de secretaris aangewezen. Er kunnen plaatsvervangende leden en een plaatsvervangend voorzitter worden benoemd. 

### Artikel  2  

De Commissie heeft tot taak: 

a. het uitbouwen van een hechte en consistente structuur voor alle aangelegenheden betreffende de verpakking van gevaarlijke stoffen in relatie tot het verkeer en vervoer;  

b. het aangeven van de normen en maatstaven waaraan verpakkingen dienen te voldoen, afgestemd op de internationale regelgeving ter zake op basis van de VN-aanbevelingen;  

c. het doen van voorstellen voor een vastleggen van de aard en de frequentie van produktiekeuringen van verpakkingen tegen de achtergrond van de gestelde normen en maatstaven, alsmede het aangeven van de geldigheidsduur van de keurmerken;  

d. het bevorderen van de mogelijkheden tot het doen testen van verpakkingen binnen Nederland op basis van de VN-aanbevelingen;  

e. het opstellen van richtlijnen ten behoeve van de rapportage van keuringen uitgevoerd binnen Nederland, dan wel ten behoeve van de interpretatie van keuringsrapporten uit het buitenland;  

f. het bevorderen van de wederzijdse erkenning van nationale en internationale keuringen en keuringsinstituten van verpakkingen van gevaarlijke stoffen;  

g. het op basis van verrichte keuringen en keuringsrapporten zorg dragen voor de uitgifte van uniforme en internationaal erkende VN-kenmerken aan verpakkingen;  

h. het initiÃ«ren en begeleiden van internationale en nationale activiteiten ten behoeve van een verbetering van de procedures rond de verpakking van gevaarlijke stoffen ten aanzien van alle vervoerwijzen;  

i. het zo nodig adviserend optreden bij het verlenen van ontheffingen voor speciale transporten;  

j. het zonodig ondernemen van alle activiteiten, welke ter verhoging van de veiligheid van de verpakkingen van belang zijn.   

### Artikel  3  

De Commissie kan zich bij haar werkzaamheden laten bijstaan door deskundigen. 

### Artikel  4  

Dit besluit treedt in werking twee dagen na publikatie daarvan in de Nederlandse Staatscourant. 

's-Gravenhage 
27 september 1983    

De 
Staatssecretaris voornoemd, 
J. F. Scherpenhuizen      
