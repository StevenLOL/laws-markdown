<meta http-equiv='Content-Type' content='text/html; charset=utf-8' />

##Regeling van de directeur-generaal Jeugd en Sanctietoepassing van het ministerie van Veiligheid en Justitie van 27 mei 2013, nr. 379995, houdende de organisatie van de dienstonderdelen bij de Justitiële uitvoeringsdienst toetsing, integriteit en screening (Organisatieregeling Justis)

De directeur-generaal Jeugd en Sanctietoepassing van het ministerie van Veiligheid en Justitie,  
Gelet op artikel 3 tweede lid, van het Coördinatiebesluit organisatie en bedrijfsvoering rijksdienst 2011;

Gelet op de Aanbestedingswet 2012; de Algemene wet erkenning EG-beroepskwalificaties; Boek 1, Burgerlijk Wetboek; de Garantstellingsregeling Curatoren 2012; de Gratiewet; de Fora- en faunawet; de Rijkswet vrijwillige zetelverplaatsing van rechtspersonen; de Wet bekwaamheid en betrouwbaarheid opsporingsambtenaren bijzondere opsporingsdiensten; het Besluit buitengewoon opsporingsambtenaar; de Wet bescherming persoonsgegevens; de Wet bevordering integriteitsbeoordelingen door het openbaar bestuur; de Wet controle op rechtspersonen; de Wet justitiële en strafvorderlijke gegevens; de Wet particuliere beveiligingsorganisaties en recherchebureaus en de Wet wapens en munitie;
Besluit:    

### Artikel  1  

De Justitiële uitvoeringsdienst toetsing, integriteit en screening (Dienst Justis) heeft een hoofdstructuur bestaande uit de volgende sectoren: 

a. de sector Productie;  

b. de sector Bedrijfsvoering en Uitvoeringsbeleid.    

### Artikel  2  

1.  De sector Productie voert de wettelijke taken uit die bij de organisatie zijn belegd.   
2.  De sector bestaat uit de volgende dienstonderdelen: 

a. de afdeling Verlening en Toetsing (V&T);  

b. de afdeling Centraal Orgaan Verklaring Omtrent het Gedrag (COVOG);  

c. de afdeling Bevordering Integriteitsbeoordelingen door het Openbaar Bestuur (BIBOB);  

d. de afdeling Toezicht Rechtspersonen, Analyse, Controle en Kennisgeving (TRACK);  

e. het Klant Contact Centrum (KCC).     

### Artikel  3  

1.  De afdeling Verlening en Toetsing (V&T) is belast met de voorbereiding en uitvoering van beslissingen van de minister van V&J aangaande: 

a. het verlenen, aanvullen, verlengen, schorsen en intrekken van akten van opsporingsbevoegdheid en de aanwijzing van categorieën of eenheden als bedoeld in artikel 142, eerste lid, onder b, van het Wetboek van Strafvordering alsmede het verlenen, weigeren en intrekken van ontheffingen, als bedoeld in het Besluit buitengewoon opsporingsambtenaar;  

b. het verlenen, verlengen en intrekken van een vergunning tot het in stand houden van een beveiligingsorganisatie of een recherchebureau, alsmede het verlenen, verlengen en intrekken van een toestemming tot leidinggeven aan een beveiligingsorganisatie of een recherchebureau, alsmede het opleggen en innen van een bestuurlijke boete als bedoeld in de Wet particuliere beveiligingsorganisaties en recherchebureaus;  

c. het erkennen van EG-beroepskwalificaties als bedoeld de Algemene wet erkenning EG-beroepskwalificaties voor zover die zien op de particuliere beveiliging;  

d. het verlenen, weigeren en intrekken van ontheffingen als bedoeld in de Wet wapens en munitie;  

e. het weigeren van een naamswijziging of naamvaststelling als bedoeld in artikel 1:7 van het Burgerlijk Wetboek.  

f. Het vaststellen dat de ambtenaar van een bijzondere opsporingsdienst voldoet aan de eisen van bekwaamheid en betrouwbaarheid, als bedoeld in de Wet bekwaamheid en betrouwbaarheid opsporingsambtenaren bijzondere opsporingsdiensten.  

g. Het geven, na het horen van het College bescherming persoonsgegevens, van een vergunning voor een doorgifte van persoonsgegevens naar een derde land dat geen waarborgen voor een passend beschermingsniveau heeft, als bedoeld in de Wet bescherming persoonsgegevens,     
2.  De afdeling Verlening en Toetsing (V&T) is belast met de voorbereiding van beslissingen van de minister aangaande: 

a. Het nemen van besluiten op ingestelde administratieve beroepen tegen de intrekking of weigering van een jachtakte, als bedoeld in de Flora- en faunawet;  

b. Het nemen van een besluiten op ingestelde administratieve beroepen tegen beschikkingen van de korpschef en de Belastingdienst/Douane centrale dienst voor in- en uitvoer genomen krachtens de Wet wapens en munitie, als bedoeld in de Wet wapens en munitie;  

c. het verlenen van ontheffing van het leeftijdsvereiste bij het huwelijk als bedoeld in artikel 1:31 van het Burgerlijk Wetboek;  

d. het verlenen van ontheffing van het huwelijksverbod als bedoeld in artikel 1:41 van het Burgerlijk Wetboek;  

e. het verlenen van een vergunning tot het voltrekken van het huwelijk door een bijzondere gevolmachtigde als bedoeld in artikel 1:66 van het Burgerlijk Wetboek.     
3.  De afdeling is tevens belast met de voorbereiding van de voordrachten van de minister voor het koninklijk besluit: 

a. tot gratieverlening als bedoeld in de Gratiewet;  

b. tot naamswijziging of naamvaststelling als bedoeld in artikel 1:7 van het Burgerlijk Wetboek.     

### Artikel  4  

1.  De afdeling Centraal Orgaan Verklaring Omtrent het Gedrag is het Centraal Orgaan Verklaring Omtrent het Gedrag als bedoeld in de Beleidsregels VOG np 2013(COVOG) en is belast met de voorbereiding en uitvoering van beslissingen van de minister aangaande: 

a. het verlenen, weigeren of intrekken van een verklaring omtrent het gedrag van natuurlijke persoon of rechtspersoon als bedoeld in de Wet justitiële en strafvorderlijke gegevens;  

b. het verstrekken van gegevens aan buitenlandse autoriteiten als bedoeld in artikel 10 en 12 van de Wet justitiële en strafvorderlijke gegevens;  

c. Het verlenen, weigeren of intrekken van een gedragsverklaring aanbesteding als bedoeld in de Aanbestedingswet 2012.     
2.  De afdeling is tevens belast met het namens de minister uitvoeren van de controle op de verklaringen omtrent het gedrag als bedoeld in de artikelen 22a en 22b van het Besluit Justitiële en strafvorderlijke gegevens.   

### Artikel  5  

De afdeling Bevordering Integriteitsbeoordelingen door het Openbaar Bestuur (BIBOB) is het Bureau als bedoeld in artikel 8 van de Wet bevordering integriteitsbeoordelingen door het openbaar bestuur (wet BIBOB) en is belast met de aan haar in de Wet BIBOB opgelegde taken.  

### Artikel  6  

1.  De afdeling Toezicht Rechtspersonen, Analyse, Controle en kennisgeving (TRACK) is belast met het door de minister 

a. opvragen, registreren en gevraagd en ongevraagd verstrekken van gegevens en risicomeldingen met het oog op de voorkoming en bestrijding van misbruik van rechtspersonen als bedoeld in de Wet controle op rechtspersonen;  

b. aangaan van overeenkomsten en het uitvoeren van andere werkzaamheden ter verlening, verlenging, verhoging en het beëindigen van het verstrekken van voorschotten als bedoeld in de Garantstellingsregeling curatoren 2012.  

c. voorbereiden en uitvoeren van beslissingen aangaande de ontheffing van het structuurregime voor een vennootschap als bedoeld in artikel 2:156 en 2:166 van het Burgerlijk Wetboek.     
2.  De afdeling is tevens belast met het voorbereiden en uitvoeren van beslissingen aangaande de toestemming voor en bekrachtiging van zetelverplaatsingen als bedoeld in de Rijkswet vrijwillige zetelverplaatsing van rechtspersonen.   

### Artikel  7  

De afdeling Klant Contact Centrum (KCC) is belast met het verzorgen van de communicatie tussen de klanten en de organisatie.  

### Artikel  8  

1.  De sector Bedrijfsvoering en Uitvoeringsbeleid heeft taken op het gebied van bedrijfsvoering, advies en control. Daarbij zorgt de sector ook voor de externe vertegenwoordiging van en verantwoording door de organisatie.   
2.  De sector bestaat uit de volgende dienstonderdelen: 

a. de afdeling Juridische Zaken en Uitvoeringsbeleid (JZU);  

b. de afdeling Strategie, Innovatie en Organisatie (SIO);  

c. de afdeling Planning, Financiën en Control (PFC);  

d. de afdeling Informatievoorziening (IV);  

e. de afdeling Facilitaire Zaken (FacZ).     

### Artikel  9  

De afdeling Juridische Zaken en Uitvoeringsbeleid (JZU) is belast met het ontwikkelen en uitleggen van beleid en de afhandeling van juridische aangelegenheden, waaronder de beroepszaken die samenhangen met de door de organisatie genomen besluiten, waaronder het door de organisatie instellen van beroep.  

### Artikel  10  

De afdeling Strategie, Innovatie en Organisatie is belast met omgevingsverkenningen en analyses ten behoeve van de vakinhoudelijke vraagstukken van de organisatie. Verder is de afdeling belast met vraagstukken op het gebied van kwaliteitsmanagement, projectmanagement, corporate communicatie, HR management en integriteit.  

### Artikel  11  

De afdeling Planning, Financiën en Control (PFC) is belast met het financieel beheer, de bedrijfsadministratie en het genereren en verstrekken van stuur- en verantwoordingsinformatie.  

### Artikel  12  

De afdeling Informatievoorziening (IV) is belast met de planning en realisatie van de informatievoorziening van de organisatie, rekening houdend met de specifieke taakstelling en de noodzakelijke verbindingen die verband houden met de werkzaamheden van de organisatie.  

### Artikel  13  

De afdeling Facilitaire Zaken (FacZ) is belast met alle facilitaire zaken van de organisatie voor zover deze niet elders binnen het ministerie van Veiligheid en Justitie zijn belegd.  

### Artikel  14  

Deze regeling treedt in werking met ingang van de dag na dagtekening van de Staatscourant waarin zij wordt geplaatst en werkt terug tot 1 januari 2013.  

### Artikel  15  

Dit besluit wordt aangehaald als: Organisatieregeling Dienst Justis.  
Dit besluit zal met toelichting in de Staatscourant worden geplaatst.  

De 
Minister van Veiligheid en Justitie,namens deze:
C. A.J.F.Verheij,
Algemeen directeur Justis.   
