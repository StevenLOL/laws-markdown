<meta http-equiv='Content-Type' content='text/html; charset=utf-8' />

##Verplaatsingskostenregeling 1989

De minister van Binnenlandse Zaken,  
Gelet op het [Verplaatsingskostenbesluit 1989](../../../../AMvB/verplaatsingskostenbesluit/1989/BWBR0004630/README.md) (Stb. 424);
Besluit:    

### Artikel  1  

1.  In deze regeling wordt verstaan onder ‘besluit’: het [Verplaatsingskostenbesluit 1989](../../../../AMvB/verplaatsingskostenbesluit/1989/BWBR0004630/README.md).   
2.  De begripsomschrijvingen in [artikel 2 van het besluit](../../../../AMvB/verplaatsingskostenbesluit/1989/BWBR0004630/README.md) zijn voor de toepassing van deze regeling van overeenkomstige toepassing.   

### Artikel  2  

1.  Indien het verlaten van een dienstwoning, bedoeld in [artikel 4 van het besluit](../../../../AMvB/verplaatsingskostenbesluit/1989/BWBR0004630/README.md) verband houdt met een ontslag uit de dienst, bestaat aanspraak op een tegemoetkoming in verhuiskosten als gold het een verhuizing binnen de woonplaats.   
2.  Indien het mogelijk blijkt, dat de dienstwoning eerder beschikbaar komt, als de betrokkene een woning buiten de woonplaats betrekt, kan het bevoegde gezag in afwijking van het eerste lid bepalen, dat aanspraak bestaat op gehele of gedeeltelijke vergoeding van de daarmee samenhangende transportkosten.   
3.  Het bevoegde gezag kan na daartoe een bedrijfsmaatschappelijk advies te hebben ingewonnen, bepalen dat het tweede lid van overeenkomstige toepassing is, indien de betrokkene bij het verlaten van de dienstwoning op sociale gronden een woning buiten de woonplaats betrekt.   
4.  Het eerste, tweede en derde lid zijn van overeenkomstige toepassing voor het geval bedoeld in [artikel 4, derde lid van het besluit](../../../../AMvB/verplaatsingskostenbesluit/1989/BWBR0004630/README.md).   
5.  Onverminderd het gestelde in het eerste, tweede en derde lid wordt in de gevallen bedoeld in [artikel 4, tweede lid van het besluit](../../../../AMvB/verplaatsingskostenbesluit/1989/BWBR0004630/README.md), de tegemoetkoming beperkt tot transportkosten.   
6.  In de gevallen bedoeld in [artikel 6, tweede lid van het besluit](../../../../AMvB/verplaatsingskostenbesluit/1989/BWBR0004630/README.md) wordt de tegemoetkoming beperkt tot transportkosten en de kosten als bedoeld in [artikel 9 van het besluit](../../../../AMvB/verplaatsingskostenbesluit/1989/BWBR0004630/README.md).   
7.  De betrokkene die geen aanspraak heeft op vervoer voor rijksrekening van zijn inboedel maar uitsluitend op vervoer van zijn bagage heeft bij een verhuizing overzee aanspraak op ten hoogste de kosten van het vervoer per schip van een hoeveelheid van: 

1 m³ voor de betrokkene,  

1 m³ voor de echtgenoot, de levenspartner of de geregistreerde partner en  

1/2 m³ voor elk tot het gezin behorend en meeverhuizend kind.     

### Artikel  3  

1.  De betrokkene, die het transport van zijn inboedel door een transportondernemer laat verzorgen, vraagt vooraf offerte bij drie transporteurs en laat het transport slechts uitvoeren op de voor het rijk minst kostbare wijze.   
2.  Terstond na de verhuizing zendt de betrokkene een gespecificeerde rekening, vergezeld van de in het eerste lid bedoeld offertes naar het bevoegde gezag ter betaling rechtstreeks aan de verhuizer.   
3.  In afwijking van het gestelde in het eerste en tweede lid kan het bevoegde gezag een verhuizer aanwijzen.   

### Artikel  4  

De betrokkene die het transport van zijn inboedel niet door een transportondernemer laat verzorgen, maar de verhuizing in eigen beheer uitvoert, heeft aanspraak op vergoeding van de kosten van huur en brandstof van een (bestel- of vracht)auto dan wel – indien het vervoer van de inboedel anderszins plaatsvindt – op de vergoeding per kilometer genoemd in [artikel 2 van de Reisregeling binnenland](../../../../ministeriele-regeling/reisregeling/binnenland/BWBR0005912/README.md), met dien verstande dat niet meer dan twee ritten naar de nieuwe woning worden vergoed. De betrokkene zendt zijn declaratie – in geval er sprake is van huur van een auto vergezeld van de rekening van het verhuurbedrijf – naar het bevoegde gezag.  

### Artikel  6  

1.  Bij een verhuizing uit Nederland naar een plaats buiten Europa of IJsland en omgekeerd, alsmede bij een verhuizing overzee buiten Europa worden met betrekking tot de mee te nemen inboedel voor rijksrekening ten hoogste genomen de kosten van het vervoer per schip van een hoeveelheid die kan worden geladen in een 20 voets container.   
2.  Onze minister kan bij een verhuizing binnen het Caribische deel van het Koninkrijk, toestaan dat het in het eerste lid genoemde volume wordt overschreden met de laadruimte nodig voor een motorvoertuig.   

### Artikel  7  

De tegemoetkoming in dubbele woonkosten, als bedoeld in [artikel 8, eerste lid, onderdeel b van het besluit](../../../../AMvB/verplaatsingskostenbesluit/1989/BWBR0004630/README.md), is gelijk aan de noodzakelijk te maken kosten, met dien verstande, dat de tegemoetkoming maximaal € 272,27 per maand bedraagt en over een termijn van maximaal vier maanden wordt verleend.  

### Artikel  8  

Het bedrag, bedoeld in [artikel 8, tweede lid, van het besluit](../../../../AMvB/verplaatsingskostenbesluit/1989/BWBR0004630/README.md), bedraagt € 5818,46.  

### Artikel  9  

1.  De tegemoetkoming in de kosten voor transport overzee van een auto bedraagt: 

a. 100% van de transportkosten indien de auto ten tijde van het transport niet ouder is dan 3 jaar;  

b. 50% van de transportkosten indien de auto ten tijde van het transport 3 jaar of ouder is.     
2.  Geen tegemoetkoming in de kosten van transport van een auto wordt verleend, indien de auto minder dan een half jaar voor de datum van verplaatsing van betrokkene is gekocht.   

### Artikel  10  

Bij een verplaatsing uit, naar en buiten Nederland worden voor rijksrekening slechts genomen de kosten van een dekkende verzekering van de bagage en de inboedel tegen schade ten gevolge van of in verband met de verhuizing voor rijksrekening, mits bij die verzekering de verzekerde waarde binnen – naar het oordeel van de minister – redelijke grenzen blijft.  

### Artikel  11  

1.  De vergoeding als bedoeld in [artikel 12, eerste lid, van het besluit](../../../../AMvB/verplaatsingskostenbesluit/1989/BWBR0004630/README.md) betreft zowel de kosten van openbaar vervoer per trein als de kosten van ander (aansluitend) openbaar vervoer dan de trein.   
2.  De vergoeding, bedoeld in het eerste lid, voor zover met de trein wordt gereisd, is gelijk aan de gemaakte kosten van het openbaar vervoer op basis van het tarief van de tweede klasse tot ten hoogste de maximumprijs van een NS-jaartrajectkaart tweede klasse.   
3.  De vergoeding, bedoeld in het eerste lid, voor zover met ander (aansluitend) openbaar vervoer dan de trein wordt gereisd, is gelijk aan de gemaakte kosten van het desbetreffende openbaar vervoer.   
4.  De betrokkene die met het openbaar vervoer reist en van de woning of het pension naar de opstaphalte van het openbaar vervoer met eigen vervoer meer dan een kilometer reist, dan wel van de uitstaphalte van het openbaar vervoer naar de plaats van tewerkstelling met eigen vervoer meer dan een kilometer reist, ontvangt voor dit traject dan wel voor beide trajecten een tegemoetkoming, die wordt berekend overeenkomstig de tegemoetkoming op grond van artikel 13, eerste lid. In afwijking van het eerste lid komt bij de toepassing van artikel 12 van het besluit het aansluitend openbaar vervoer anders dan de trein niet voor vergoeding of verstrekking van een vervoerbewijs in aanmerking, indien de betrokkene voor beide trajecten kiest voor de tegemoetkoming voor het gebruik van eigen vervoer. De keuze voor een tegemoetkoming voor eigen vervoer of voor aansluitend openbaar vervoer kan slechts worden gewijzigd bij wijziging van de reisroute of bij een tariefwijziging van het openbaar vervoer.   

### Artikel  12  

1.  De berekening van de tegemoetkoming, bedoeld in [artikel 12a, eerste lid, van het besluit](../../../../AMvB/verplaatsingskostenbesluit/1989/BWBR0004630/README.md), geschiedt per maand met behulp van de formule, genoemd in het derde lid, met een maximum van € 341,42 per maand of een evenredig deel daarvan bij gemiddeld minder dan 5 reisdagen per week. De in de eerste volzin genoemde berekeningswijze wordt slechts toegepast indien de betrokkene ten minste 128 dagen per jaar daadwerkelijk naar dezelfde plaats van tewerkstelling reist, dan wel een evenredig deel daarvan voor zover het recht op de tegemoetkoming in de loop van het kalenderjaar aanvangt, eindigt of wijzigt, of indien de ambtenaar reist op gemiddeld minder dan vijf dagen per week. De tegemoetkoming wordt beëindigd indien een aaneengesloten periode van meer dan zes weken niet wordt gereisd en wordt hervat met ingang van de eerste dag van de maand, volgend op die waarop het reizen wordt hervat.   
2.  In andere gevallen dan die, genoemd in het eerste lid, tweede volzin, geschiedt de berekening van de tegemoetkoming, bedoeld in [artikel 12a, eerste lid van het besluit](../../../../AMvB/verplaatsingskostenbesluit/1989/BWBR0004630/README.md), per maand met behulp van de formule, genoemd in het vierde lid, met een maximum van € 19,15 per reisdag.   
3.  De formule, bedoeld in het eerste lid, luidt:  

| --- | --- |
|:---|:---|
| A x 2 x B x C/5 x D  | --- |
| 12  | --- |

4.  De formule, bedoeld in het tweede lid, luidt: A × 2 × D × E   
5.  In de formules, bedoeld in het derde en vierde lid lid, is: A: de rekenkundig op een decimaal achter de komma afgeronde enkele reisafstand tussen de woning en de plaats van tewerkstelling, berekend met toepassing van het zesde lid; B: 214, zijnde het reguliere aantal reisdagen per jaar; C: het rekenkundig op twee decimalen achter de komma afgeronde gemiddelde aantal reisdagen per week; D: € 0,17, zijnde de tegemoetkoming per kilometer; E: het totale aantal daadwerkelijke reisdagen per maand.   
6.  De enkele reisafstand tussen de woning en de plaats van tewerkstelling wordt berekend met gebruikmaking van de door Onze Minister van Binnenlandse Zaken en Koninkrijksrelaties ter beschikking gestelde routeplanner. De afstand wordt gemeten met behulp van de postcodes van het begin- en eindpunt. Voor situaties waarin deze voorziening niet of niet goed voorziet, beslist het bevoegd gezag over het in aanmerking te nemen aantal kilometers.   

### Artikel  13  

1.  De betrokkene, bedoeld in [artikel 12b, eerste lid, van het besluit](../../../../AMvB/verplaatsingskostenbesluit/1989/BWBR0004630/README.md), ontvangt een tegemoetkoming, berekend met overeenkomstige toepassing van artikel 12, met dien verstande dat: 

a. het maximum van de tegemoetkoming, bedoeld in artikel 12, eerste lid, per maand € 51,28 bedraagt;  

b. het maximum van de tegemoetkoming per reisdag, bedoeld in artikel 12, tweede lid, € 2,88 bedraagt;  

c. de tegemoetkoming per kilometer € 0,06 bedraagt.     
2.  De betrokkene, bedoeld in [artikel 12b, tweede lid, van het besluit](../../../../AMvB/verplaatsingskostenbesluit/1989/BWBR0004630/README.md), ontvangt een tegemoetkoming, berekend met overeenkomstige toepassing van artikel 12, met dien verstande dat: 

a. in de formule D € 0,17 is, voor zover de tegemoetkoming betrekking heeft op de dagen waarop de betrokkene blijkens een verklaring per fiets reist, of € 0,06, voor zover de tegemoetkoming betrekking heeft op de overige dagen;  

b. het maximale bedrag, bedoeld in artikel 12, eerste lid, volgens de volgende formule wordt berekend: A/5 * × + B/5 * Y waarbij: A is het gemiddeld aantal reisdagen per week, waarop blijkens een schriftelijke verklaring de afstand per fiets wordt afgelegd; B is het gemiddeld aantal overige reisdagen per week; X is het maximale bedrag, genoemd in artikel 12, eerste lid; Y is het maximale bedrag, genoemd in het eerste lid, onder a.  

c. het maximale bedrag, genoemd in artikel 12, tweede lid, van toepassing is op het daadwerkelijke aantal reisdagen per maand, waarop de afstand per fiets is afgelegd en het maximale bedrag, genoemd in het eerste lid, onder b, van toepassing is op de daadwerkelijke overige reisdagen per maand..     
3.  Het bevoegd gezag kan van de betrokkene, bedoeld in het tweede lid, verlangen dat deze zijn reispatroon, opgegeven in de in [artikel 12b, tweede lid, van het besluit](../../../../AMvB/verplaatsingskostenbesluit/1989/BWBR0004630/README.md) bedoelde verklaring, niet vaker dan een maal per kalenderjaar wijzigt.   

### Artikel  14  

1.  De tegemoetkoming in pensionkosten als bedoeld in [artikel 12ba, eerste lid, van het besluit](../../../../AMvB/verplaatsingskostenbesluit/1989/BWBR0004630/README.md) bedraagt voor de betrokkene die gewoonlijk met gezinsleden samenwoont 90% en voor de overige betrokkenen 60% van de betaalde pensionkosten, voor zover deze kosten niet uitgaan boven de door het bevoegde gezag redelijk geoordeelde pensionkosten.   
2.  De vergoeding in reiskosten voor gezinsbezoek dan wel voor het bezoeken van de plaats waar betrokkene nog is gehuisvest is gelijk aan de kosten van het gebruik van het opebaar vervoer en wel naar het tarief van de laagste klasse dan wel – indien per eigen vervoer wordt gereisd – gelijk aan de vergoeding per kilometer, genoemd in [artikel 3, eerste volzin, van de Reisregeling binnenland](../../../../ministeriele-regeling/reisregeling/binnenland/BWBR0005912/README.md).   
3.  Voor de betrokkene als bedoeld in [artikel 12ba, tweede lid, van het besluit](../../../../AMvB/verplaatsingskostenbesluit/1989/BWBR0004630/README.md) zijn de artikelen 11, 12 en 13 van overeenkomstige toepassing.   

### Artikel  15  

1.  De vergoeding of tegemoetkoming ingevolge het bepaalde in artikel 14 wordt voor de eerste keer voor niet langer dan zes maanden verleend. Het bevoegde gezag kan deze termijn op verzoek van de betrokkene telkens voor niet langer dan zes maanden verlengen.   
2.  Geen aanspraak op vergoeding of tegemoetkoming in reis- en/of pensionkosten bestaat indien de declaratie van de in een kalendermaand gemaakte kosten niet binnen drie maanden na die kalendermaand bij het bevoegd gezag is ingediend.   
3.  Onze Minister is bevoegd om te bepalen dat de vergoedingen of tegemoetkomingen vastgesteld op basis van de artikelen 11, 12 en 13 zonder declaratie worden uitbetaald.   

### Artikel  16  

1.  De aanvraag voor tegemoetkoming in verhuiskosten dient voor de datum van de verhuizing bij het bevoegde gezag te zijn ingediend.   
2.  Zo spoedig mogelijk na de verhuizing doch in ieder geval binnen zes maanden daarna doet de betrokkene bij het bevoegde gezag opgave van de kosten als bedoeld in [artikel 8, eerste lid, onderdeel b, van het besluit](../../../../AMvB/verplaatsingskostenbesluit/1989/BWBR0004630/README.md).   

### Artikel  17  

Deze regeling, die zal worden gepubliceerd in de Nederlandse Staatscourant, treedt in werking op 1 november 1989.  

### Artikel  18  

Deze regeling kan worden aangehaald als: [Verplaatsingskostenregeling 1989](../../../../ministeriele-regeling/verplaatsingskostenregeling/1989/BWBR0004633/README.md).  

's-Gravenhage 
20 oktober 1989    

De 
minister van Binnenlandse Zaken, 
C. P. vanDijk    
