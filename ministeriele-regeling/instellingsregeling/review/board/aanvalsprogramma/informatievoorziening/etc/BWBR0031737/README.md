<meta http-equiv='Content-Type' content='text/html; charset=utf-8' />

##Regeling van de Minister van Veiligheid en Justitie en de Minister van Binnenlandse Zaken en Koninkrijksrelaties van 21 juni 2012, nr. 269292, houdende de instelling van de Review Board Aanvalsprogramma Informatievoorziening Politie (Instellingsregeling Review Board Aanvalsprogramma Informatievoorziening Politie)

De Minister van Veiligheid en Justitie en de Minister van Binnenlandse Zaken en Koninkrijksrelaties,  
Handelende in overeenstemming met het gevoelen van de ministerraad;

Gelet op [artikel 6, eerste lid, van de Kaderwet adviescolleges](../../../../../../../../wet/kaderwet/adviescolleges/BWBR0008159/README.md);
Besluit:    

### Artikel  1  

In deze regeling wordt verstaan onder: 

a. *Aanvalsprogramma:* het Aanvalsprogramma Informatievoorziening Politie 2011–2014 en de brief aan de Tweede Kamer der Staten-Generaal van 19 september 2011 (Kamerstukken II, 2011/12, 29 628, nr. 269);  

b. *Minister:* Minister van Veiligheid en Justitie;  

c. *CIO:* Chief Information Officer Politie.    

### Artikel  2  

Er is een Review Board Aanvalsprogramma Informatievoorziening Politie, hierna te noemen de Review Board.  

### Artikel  3  

De taak van de Review Board is het beoordelen in hoeverre met het Jaarplan 2012/2013 voor en de eerste voortgangsrapportage over de uitvoering van het Aanvalsprogramma de door de Minister gewenste betreffende richting, doelen en resultaten worden bereikt en het naar aanleiding daarvan adviseren van de Minister.  

### Artikel  4  

De Review Board licht, op verzoek van de Minister, haar advies toe.  

### Artikel  5  

1.  De Review Board bestudeert het Jaarplan 2012/2013 en de eerste voortgangsrapportage die zijn opgesteld onder verantwoordelijkheid van de CIO en voert gesprekken met functionarissen binnen en buiten de organisatie voor de uitvoering van het Aanvalsprogramma.   
2.  De Minister stelt documenten en andere informatie beschikbaar die de Review Board redelijkerwijs voor haar taakuitoefening nodig heeft en doet hiervan mededeling aan de CIO.   
3.  De Review Board neemt kennis van andere documenten voor zover zij deze redelijkerwijs voor haar taakuitoefening nodig heeft.   
4.  De Review Board ontvangt van de Minister alle externe adviezen aan de CIO voor zover zij deze redelijkerwijs voor haar taakuitoefening nodig heeft alsmede de opvatting van de CIO daarover.   

### Artikel  6  

De Review Board bestaat uit een voorzitter en ten hoogste zes andere leden.  

### Artikel  7  

De Review Board wordt ingesteld voor de periode tot en met 30 september 2012.  

### Artikel  8  

1.  De leden van de Review Board en de ondersteunende medewerkers kunnen gebruik maken van de administratieve ondersteuning, de faciliteiten en de huisvesting die door de CIO beschikbaar zijn gesteld.   
2.  De secretaris maakt zo veel mogelijk gebruik van de administratieve ondersteuning, de faciliteiten en de huisvesting die door de CIO beschikbaar zijn gesteld.   

### Artikel  9  

1.  De secretaris archiveert de stukken van de Review Board met inachtneming van de beheersregels, op grond van de [Archiefwet](../../../../../../../../wet/archiefwet/1995/BWBR0007376/README.md) en het [Archiefbesluit](../../../../../../../../AMvB/archiefbesluit/1995/BWBR0007748/README.md).   
2.  Na de opheffing van de Review Board wordt het archief overgedragen aan het archief van het Ministerie van Veiligheid en Justitie.   

### Artikel  10  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en vervalt op 1 oktober 2012.  

### Artikel  11  

Deze regeling wordt aangehaald als: Instellingsregeling Review Board Aanvalsprogramma Informatievoorziening Politie.  
Deze regeling wordt met de toelichting in de Staatscourant geplaatst.  

De 
Minister van Veiligheid en Justitie
I.W.Opstelten 

De 
Minister van Binnenlandse Zaken en Koninkrijksrelaties,
J.W.E.Spies   
