<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 7 maart 2008, nr. CZ/TSZ/2836063, houdende de instelling van de commissie nadeelcompensatie afschaffing bouwregime waaronder nacalculatie gebouwgebonden kapitaallasten van ziekenhuizen

De Minister van Volksgezondheid, Welzijn en Sport,  Besluit:    

### Artikel  1  

In deze regeling wordt verstaan onder: 

a. de Minister: de Minister van Volksgezondheid, Welzijn en Sport;  

b. de commissie: de commissie, genoemd in artikel 2.  

c. de NZa: de Nederlandse Zorgautoriteit, genoemd in [artikel 3 van de Wet marktordening gezondheidszorg](../../../../../../../../../wet/wet/marktordening/gezondheidszorg/BWBR0020078/README.md);  

d. ziekenhuis: een instelling waar geneeskundige zorg door medisch specialisten met verblijf in de zin van [artikel 10 van de Zorgverzekeringswet](../../../../../../../../../wet/zorgverzekeringswet/BWBR0018450/README.md) wordt verleend.   

### Artikel  2  

1.  Er is een commissie nadeelcompensatie afschaffing bouwregime waaronder nacalculatie gebouwgebonden kapitaallasten van ziekenhuizen.   
2.  De commissie heeft tot taak de Minister te adviseren over het te voeren beleid met betrekking tot nadeelcompensatie voor ziekenhuizen in verband met de afschaffing van het bouwregime en de daarmee samenhangende afschaffing van de nacalculatie op gebouwgebonden kapitaallasten. Bij het advies neemt de commissie het gebruikelijke nadeelcompensatierecht in ogenschouw.   
3.  Uit het in het tweede lid genoemde gebruikelijke nadeelcompensatierecht vloeien de volgende uitgangspunten voort: 

– het ziekenhuis toont een causaal verband aan tussen de schade en de afschaffing van het bouwregime waaronder de nacalculatie op de gebouwgebonden kapitaallasten;  

– het ziekenhuis toont aan als gevolg van deze maatregel onevenredig zwaar te worden getroffen;  

– de schade die kan worden geacht te behoren tot het normale ondernemersrisico wordt niet in de berekening betrokken;  

– geen schade wordt in de berekening betrokken voor zover het ziekenhuis eigen schuld kan worden verweten;  

– de schade wordt op objectieve wijze berekend en geverifieerd;  

– een eventueel voordeel dat voor een ziekenhuis voortvloeit uit de afschaffing van het bouwregime waaronder de nacalculatie op gebouwgebonden kapitaallasten, wordt verdisconteerd met het schadebedrag;  

– de compensatie neemt de onevenredigheid van de schade weg en is in ieder geval niet hoger dan de schade.     
4.  De commissie heeft daarnaast als taak te adviseren over de wijze van berekening ter bepaling van nadeelcompensatie.   
5.  De commissie heeft daarnaast ook tot taak de Minister op basis van het door de Minister vast te stellen beleid te adviseren over nadeelcompensatie voor een individueel ziekenhuis ten gevolge van de afschaffing bouwregime waaronder nacalculatie voor gebouwgebonden kapitaallasten. De commissie zal niet adviseren over de academische ziekenhuizen.  

### Artikel  3  

1.  De leden van de commissie worden benoemd en ontslagen door de Minister.   
2.  De commissie heeft een ambtelijk secretariaat dat bestaat uit een of meer door de Minister aan te wijzen personen. Het secretariaat is voor de inhoudelijke uitoefening van zijn taak uitsluitend verantwoording schuldig aan de commissie.   
3.  De voorzitter en de leden handelen zonder last en ruggespraak.  

### Artikel  4  

Tot lid van de commissie worden benoemd: 

a. als onafhankelijk voorzitter: dhr. mr. dr. A.J.E. Havermans;  

b. als onafhankelijk lid: 

– dhr. drs. A.L.M. Barendregt  

– dhr. drs. M.J. van Rooijen  

– mw. drs. E.J. Mulock Houwer  

– dhr. prof. dr. A. Hordijk     

### Artikel  5  

De commissie stelt haar eigen werkwijze vast en kan in overleg met de Minister externe deskundigheid inschakelen. De commissie zal uiterlijk 1 juli 2008 advies uitbrengen over de algemene criteria voor nadeelcompensatie en uiterlijk 1 oktober 2008 over de wijze van berekening van nadeelcompensatie en over nadeelcompensatie bij individuele ziekenhuizen. 

### Artikel  6  

De commissie doet op verzoek van de Minister verslag van haar werkzaamheden. 

### Artikel  7  

Het beheer van de archiefbescheiden betreffende de werkzaamheden van de commissie geschiedt op overeenkomstige wijze als bij het Ministerie van Volksgezondheid, Welzijn en Sport. De archiefbescheiden worden na beëindiging van de werkzaamheden van de commissie opgeborgen in het archief van dat Ministerie. 

### Artikel  8  

1.  De commissie kan van een ziekenhuis verlangen dat het toestemming verleent aan een derde om alle relevante gegevens over het ziekenhuis ter beschikking te stellen aan de commissie.   
2.  Op verzoek van de NZa zal de commissie – met toestemming van het ziekenhuis – alle relevante, bij de totstandkoming van het eindadvies gebruikte informatie, aan de NZa geven zodra het eindadvies aan de Minister is verzonden.  

### Artikel  9  

De voorzitter en de leden van de commissie ontvangen voor het voorbereiden en bijwonen van een vergadering een vergoeding. 

### Artikel  10  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst. De commissie houdt op te bestaan op het moment dat het eindadvies is uitgebracht. 

### Artikel  11  

Deze regeling wordt aangehaald als: Instellingsregeling commissie nadeelcompensatie afschaffing bouwregime en kapitaallasten ziekenhuizen. 

De 
Minister van Volksgezondheid, Welzijn en Sport, 
A. Klink     
