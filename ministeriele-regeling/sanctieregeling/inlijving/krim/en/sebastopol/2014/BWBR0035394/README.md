<meta http-equiv='Content-Type' content='text/html; charset=utf-8' />

##Regeling van de Minister van Buitenlandse Zaken van 23 juli 2014, nr. MinBuZa.2014.59695, houdende beperkende maatregelen in verband met de illegale inlijving van de Krim en Sebastopol (Sanctieregeling inlijving Krim en Sebastopol 2014)

De Minister van Buitenlandse Zaken,  
Handelende in overeenstemming met de Minister voor Buitenlandse Handel en Ontwikkelingssamenwerking en de Minister van Financiën;

Gelet op Verordening (EG) nr 692/2014 van de Raad van de Europese Unie van 23 juni 2014 betreffende beperkingen op de invoer in de Unie van goederen van oorsprong uit de Krim of Sebastopol, als antwoord op de illegale inlijving van de Krim en Sebastopol (Pb 2014, L183);

Gelet op artikel 2, tweede lid, en artikel 3 van de Sanctiewet 1977;
Besluit:    

### Artikel  1  

1.  Het is verboden te handelen in strijd met de artikelen 2, 2bis, 2ter, 2quater, eerste, derde en vierde lid, en 4 van Verordening (EU) nr. 692/2014 van de Raad van de Europese Unie van 23 juni 2014 betreffende beperkingen op de invoer in de Unie van goederen van oorsprong uit de Krim of Sebastopol, als antwoord op de illegale inlijving van de Krim en Sebastopol (Pb L 183).   
2.  Het verbod, bedoeld in het eerste lid, is niet van toepassing in gevallen waarin artikel 2quater, vijfde lid, artikel 2quinquies of artikel 3 van Verordening (EU) nr. 692/2014 van toepassing is.  

### Artikel  2  

1.  De bevoegde autoriteit, bedoeld in artikel 2quater, vijfde lid, artikel 2quinquies en artikel 3, onderdeel a, van Verordening (EU) nr. 692/2014 is de Minister van Financiën voor zover het een melding betreft omtrent financiering, het verlenen van een financiële lening, financiële bijstand, een krediet, een verzekering, een herverzekering, het uitbreiden van een deelneming of het oprichten van een joint venture.   
2.  De bevoegde autoriteit, bedoeld in artikel 2quater, vijfde lid, en artikel 3, onderdeel a, van Verordening (EU) nr. 692/2014 is de Minister voor Buitenlandse Handel en Ontwikkelingssamenwerking voor zover het een melding betreft omtrent het verlenen van technische bijstand of tussenhandeldiensten dan wel een melding over de invoer van goederen.  

### Artikel  3  

Deze regeling wordt aangehaald als: Sanctieregeling inlijving Krim en Sebastopol 2014. 

### Artikel  4  

Deze regeling treedt in werking met ingang van de dag na de dagtekening van de Staatscourant waarin zij wordt geplaatst. 
Deze regeling zal met de toelichting in de Staatscourant worden geplaatst.  

De 
Minister van Buitenlandse Zaken, 
F.C.G.M. Timmermans     
