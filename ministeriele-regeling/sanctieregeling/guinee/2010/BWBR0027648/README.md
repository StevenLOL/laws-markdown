<meta http-equiv='Content-Type' content='text/html; charset=utf-8' />

##Regeling van de Minister van Buitenlandse Zaken van 11 mei 2010, nr. DJZ/BR/0299-10, betreffende beperkende maatregelen ten aanzien van Guinee (Sanctieregeling Guinee 2010)

De Minister van Buitenlandse Zaken,  
Handelende in overeenstemming met de Minister van Financiën en de Minister van Economische Zaken;

Gelet op Verordening (EU) nr. 1284/2009 van de Raad van de Europese Unie van 22 december 2009 tot vaststelling van bepaalde specifieke beperkende maatregelen ten aanzien van de Republiek Guinee (Pb EG L 346);

Gelet op Gemeenschappelijk Standpunt 2009/788/GBVB van de Raad van de Europese Unie van 27 oktober 2009 betreffende beperkende maatregelen tegen de Republiek Guinee (Pb EG L 281);
<sup> 1  Laatstelijk gewijzigd bij Besluit 2009/1003/GBVB van de Raad van de Europese Unie van 22 december 2009 houdende wijziging van Gemeenschappelijk Standpunt 2009/788/GBVB betreffende beperkende maatregelen tegen de Republiek Guinee (Pb EG L 346).  </sup> 
Gelet op de [artikelen 2, tweede lid](../../../../../wet/sanctiewet/1977/BWBR0003296/README.md), en [3 van de Sanctiewet 1977](../../../../../wet/sanctiewet/1977/BWBR0003296/README.md);
Besluit:    

### Artikel  1  

1.  Het is verboden te handelen in strijd met de artikelen 2, 3, 6, en 12, eerste lid, van Verordening (EU) nr. 1284/2009 van de Raad van de Europese Unie van 22 december 2009 tot vaststelling van bepaalde specifieke beperkende maatregelen ten aanzien van de Republiek Guinee (Pb EG L 346).   
2.  Een verbod, bedoeld in het eerste lid, geldt niet indien artikel 4, 5, 8, 9 of 10 van Verordening (EU) nr. 1284/2009 van toepassing is.   

### Artikel  2  

1.  Het is verboden om militaire goederen, alsmede militaire technologie, aangewezen in de Uitvoeringsregeling strategische goederen dan wel bedoeld in [artikel 2 van de Regeling van de Staatssecretaris van Economische Zaken van 7 december 2006 houdende strafbaarstelling ongeoorloofde overdracht programmatuur en technologie van strategische goederen door middel van elektronische media, faxapparaten of telefoon](../../../../../ministeriele-regeling/regeling/strafbaarstelling/ongeoorloofde/overdracht/programmatuur/en/etc/BWBR0020691/README.md), dan wel onderdelen daarvan, direct of indirect te verkopen, te leveren, over te dragen aan, dan wel door of uit te voeren naar entiteiten of personen in Guinee, ongeacht of de goederen afkomstig zijn uit de lidstaten van de Europese Unie.   
2.  Het eerste lid is niet van toepassing op de verkoop, de levering, overdracht of uitvoer, met vooraf verleende ontheffing van de minister van Economische Zaken, Landbouw en Innovatie, van niet-dodelijke militaire uitrusting die uitsluitend is bedoeld voor humanitair of beschermend gebruik of voor programma’s voor institutionele opbouw van de Verenigde Naties, de Europese Unie en de Gemeenschap, of voor materieel dat bedoeld is voor crisisbeheersingsoperaties van de Europese Unie en de Verenigde Naties.   
3.  Het eerste lid is niet van toepassing voor voertuigen, niet zijnde gevechtsvoertuigen, die zijn gemaakt van of uitgerust met materiaal dat bescherming biedt tegen kogels en die uitsluitend bestemd zijn voor de bescherming van personeel van de Europese Unie en haar lidstaten in de Republiek Guinee en met vooraf verleende ontheffing van de minister van Economische Zaken, Landbouw en Innovatie.   
4.  Het eerste lid is niet van toepassing op de tijdelijke uitvoer van beschermende kleding voor persoonlijk gebruik, met inbegrip van kogelvrije vesten en militaire helmen, door personeel van de Verenigde Naties, personeel van de Europese Unie of haar lidstaten, vertegenwoordigers van de media, medewerkers van humanitaire en ontwikkelingsorganisaties en daarmee verbonden personeel.   
5.  Het eerste lid is niet van toepassing op de teruggave van transporthelikopters, niet zijnde gevechtshelikopter, ontdaan van militaire uitrusting en uitsluitend voor gebruik door de Guineese autoriteiten, mits de regering van Guinee vooraf schriftelijk akkoord gaat met de voorwaarden dat die helikopters niet worden uitgerust met militaire apparatuur en dat het gebruik van die helikopters onder civiele controle blijft.   

### Artikel  3  

1.  De bevoegde autoriteit, bedoeld in artikel 8, eerste lid, en artikel 9, eerste lid, van Verordening (EU) nr. 1284/2009 is, wat betreft de beschikbaarstelling van bepaalde tegoeden, bedoeld in voornoemde artikelen, de minister van Financiën.   
2.  De bevoegde autoriteit, bedoeld in artikel 8, eerste lid, en artikel 9, eerste lid, van Verordening (EU) nr. 1284/2009 is, wat betreft de beschikbaarstelling van economische middelen, bedoeld in voornoemde artikelen, de minister van Economische Zaken.   
3.  De bevoegde autoriteiten, bedoeld in artikel 10, eerste lid, en artikel 12, eerste lid, van Verordening (EG) nr. 1284/2009 zijn, elk voor het gebied waartoe hun competentie zich op grond van dat lid uitstrekt: 

– de minister van Economische Zaken;  

– de minister van Financiën.     

### Artikel  4  

Deze regeling wordt aangehaald als: Sanctieregeling Guinee 2010.  

### Artikel  5  

Deze regeling treedt in werking met ingang van de dag na de dagtekening van de Staatscourant waarin zij wordt geplaatst.  
Deze regeling zal met de toelichting in de Staatscourant worden geplaatst.  

De 
Minister van Buitenlandse Zaken, 
M.J.M.Verhagen   
