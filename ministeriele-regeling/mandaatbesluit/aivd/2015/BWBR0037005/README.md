<meta http-equiv='Content-Type' content='text/html; charset=utf-8' />

##Mandaatbesluit AIVD 2015

De directeur-generaal van de Algemene Inlichtingen- en Veiligheidsdienst,  
Gelet op de artikelen 4.12, 4.13 en 4.14 van het Mandaatbesluit BZK 2012;
Besluit:    

### Artikel  1  

In dit besluit en de bijlage bij dit besluit wordt verstaan onder: 

a.  *AIVD:* de Algemene Inlichtingen- en Veiligheidsdienst;  

b.  *(Plaatsvervangend) directeur-generaal:* de (plaatsvervangend) directeur-generaal van de AIVD;  

c.  *MT-lid:* de directeur-generaal, de plaatsvervangend directeur-generaal, de directeur Inlichtingen, de directeur Operatiën en de directeur Veiligheidsonderzoeken en Bedrijfsvoering van de AIVD;  

d.  *Directeur:* de directeur Inlichtingen, de directeur Operatiën en de directeur Veiligheidsonderzoeken & Bedrijfsvoering van de AIVD;  

e.  *Unithoofd:* de rechtstreeks onder een directeur ressorterende leidinggevende functionaris van de AIVD;  

f.  *Teamhoofd, afdelingshoofd en bureauhoofd:* de rechtstreeks onder een unithoofd ressorterende leidinggevende functionaris van de AIVD.   

### Artikel  2  

1.  Onverminderd artikel 6:6 van het Mandaatbesluit BZK 2012 wordt bij tijdelijke afwezigheid of verhindering van de directeur-generaal en de plaatsvervangend directeur-generaal, het mandaat van de directeur-generaal, met uitzondering van het mandaat betreffende het werkterrein van de beveilingsambtenaar (BVA), bij wijze van waarneming volledig uitgeoefend door een directeur.   
2.  Na uitoefening van het mandaat, bedoeld in het eerste lid, stelt de betreffende directeur de overige directeuren daarvan zo spoedig mogelijk op de hoogte.  

### Artikel  3  

1.  De directeur heeft mandaat ten aanzien van aangelegenheden die behoren tot het werkterrein van de directeur en die, onverminderd het Mandaatbesluit BZK 2012, redelijkerwijs niet behoren te worden voorgelegd aan een hoger bevoegd gezag.   
2.  Bij tijdelijke afwezigheid of verhindering van een directeur hebben de unithoofden die rechtstreeks onder die directeur ressorteren mandaat voor aangelegenheden die behoren tot de organisatorische eenheid waaraan de afwezige directeur leiding geeft en die, onverminderd dit besluit, redelijkerwijs niet behoren te worden voorgelegd aan een hoger bevoegd gezag.  

### Artikel  4  

Artikel 6.8 van het Mandaatbesluit BZK 2012 is niet van toepassing op het mandaat van de directeuren. 

### Artikel  5  

Aan de rechtstreeks onder de directeur-generaal en de plaatsvervangend directeur-generaal ressorterende leidinggevende functionarissen van de AIVD wordt mandaat verleend voor aangelegenheden die behoren tot de organisatorische eenheid waaraan zij leiding geven en die, onverminderd dit besluit, redelijkerwijs niet behoren te worden voorgelegd aan een hoger bevoegd gezag. 

### Artikel  6  

Aan de directeuren wordt mandaat tot het aangaan van financiële verplichtingen en het doen van uitgaven verleend. Dit mandaat is beperkt tot een maximum van € 2.000.000 euro. 

### Artikel  7  

Aan de unithoofden wordt mandaat tot het aangaan van financiële verplichtingen en het doen van uitgaven verleend. Dit mandaat is beperkt tot het budget dat aan de organisatorische eenheid waaraan het unithoofd verbonden is, ter beschikking is gesteld op basis van een door de directeur-generaal en de DG-Controller goedgekeurde budgettaire uitwerking van dat deel van de begroting waarvoor de directeur, onder wie het unithoofd ressorteert, verantwoordelijk is, met een maximum van € 50.000 per transactie. 

### Artikel  8  

Aan de navolgende functionarissen wordt mandaat verleend voor het aangaan van financiële verplichtingen en het doen van uitgaven binnen het budget dat aan hun team, afdeling of bureau ter beschikking is gesteld voor de bedrijfsvoering, met een maximum van € 5.000 per transactie: 

a. het bureauhoofd ICT Access en Operationele communicatie van de JSCU;  

b. het bureauhoofd Innovatie van de JSCU;  

c. Het bureauhoofd ICT-Tooling, Digitaal, Forensisch Onderzoek en Lawful intercept van de JSCU;  

d. het bureauhoofd Computer Network Operations van de JSCU;  

e. de afdelingshoofden Observatie, Offensieve Technische Operaties, Technische Ondersteuning, Operationele Ondersteuning en Advies- en Coordinatie Punt (ACP) van de directie Operatiën;  

f. het afdelingshoofd Dienstverlening en het afdelingshoofd Huisvesting van de Unit Dienstencentrum.   

### Artikel  9  

Aan MT-leden, unithoofden, afdelingshoofden, teamhoofden en bureauhoofden wordt, binnen de daarvoor gestelde financiële en rechtspositionele kaders, mandaat verleend voor aangelegenheden op personeel gebied binnen de organisatorische eenheid waaraan zij leiding geven overeenkomstig de bij dit besluit gevoegde bijlage, waarin tevens is aangegeven welke aangelegenheden op personeel gebied zijn voorbehouden aan de directeur-generaal en de plaatsvervangend directeur-generaal. 

### Artikel  10  

De directeuren en de unithoofden zijn bevoegd om namens de dienstleiding de mededeling te doen als bedoeld in artikel 36, eerste lid, Wet op de inlichtingen- en veiligheidsdiensten 2002. 

### Artikel  11  

1.  Indien overwegingen van principiële aard een rol spelen, indien zich politiek-bestuurlijke afbreukrisico’s voordoen of indien overige bijzondere omstandigheden aanwezig zijn, oefent de in dit besluit gemandateerde functionaris zijn mandaat niet uit. In die gevallen beslist zijn hiërarchisch hogergeplaatste dan wel de directeur-generaal.   
2.  De uitoefening van het mandaat door de in dit besluit gemandateerde functionarissen geschiedt met inachtneming van algemene en bijzondere aanwijzingen van hiërarchisch hoger geplaatsten ten aanzien van de uitoefening van het mandaat.   
3.  De directeur-generaal is bevoegd tot het intrekken, beperken of anderszins wijzigen van het ondermandaat.  

### Artikel  12  

De directeur Veiligheidsonderzoeken en Bedrijfsvoering draagt zorg voor de inrichting en het beheer van het mandaatregister, bedoeld in artikel 8.3 van het Mandaatbesluit BZK 2012. Het mandaatregister is niet openbaar. 

### Artikel  13  

Het Mandaatbesluit AIVD 2012 wordt ingetrokken. 

### Artikel  14  

1.  Dit besluit treedt in werking met ingang van de dag na de dagtekening van de Staatscourant waarin het wordt geplaatst en werkt terug tot en met 01 januari 2015.   
2.  In afwijking van het eerste lid geldt bedoelde terugwerkende kracht niet voor het bepaalde in artikel 8 onder c, d en e.  

### Artikel  15  

Dit besluit wordt aangehaald als: Mandaatbesluit AIVD 2015. 

De 
directeur-generaal van de Algemene Inlichtingen- en Veiligheidsdienst, 
R.A.C. Bertholee  
Luitenant-generaal b.d.   

####Bijlage bij het Mandaatbesluit AIVD 2015

I Mandaten directeur-generaal en plaatsvervangend directeur-generaal: 

1. het vaststellen van de formatie en van wijzigingen daarin;  

2. het aanstellen van een ambtenaar;  

3. het verlenen van een gratificatie bij ambtsjubileum;  

4. het opleggen van een disciplinaire straf;  

5. het schorsen van een ambtenaar in zijn ambt;  

6. het ontzeggen van de toegang tot het gebouw indien redelijkerwijs verwacht mag worden dat vervolgens overgegaan zal worden tot schorsing of het opleggen van een disciplinaire straf;  

7. het verlenen van ontslag aan een ambtenaar;  

8. het aanwijzen van een ambtenaar als Van Werk Naar Werk-kandidaat;  

9. het aanwijzen van een groep functies als bedoeld in het Van Werk Naar Werk-beleid;  

10. het besluiten tot een reorganisatie;  

11. het toekennen van materiële schadevergoeding vanaf € 2.500,– of immateriële schadevergoeding;  

12. het beslissen op bezwaarschriften, voor zover deze beslissing niet op hoger niveau wordt genomen;  

13. het inschakelen van externe arbeidskrachten voor zover dit niet vooraf is aangevraagd en goedgekeurd.    

II Mandaten directeur-generaal, plaatsvervangend directeur-generaal, directeuren en unithoofden: 

14. het verlenen van toestemming tot het vervullen van een nevenfunctie in of buiten diensttijd;  

15. het verlenen van langdurig buitengewoon verlof al dan niet met behoud van bezoldiging;  

16. het besluiten tot individuele inzetwijzigingen binnen de eigen portfeuille;  

17. het openstellen van een vacature voor werving en selectie van sollicitanten;  

18. het besluiten tot individuele inzetwijzigingen binnen de eigen portefeuille;  

19. het besluiten over de aard van het dienstverband (vast, tijdelijk);  

20. het afsluiten van overeenkomsten met stagiaires;  

21. het verlengen van de proeftijd;  

22. het toekennen en intrekken van toelagen (onregelmatigheid, arbeidsmarkttoelage, waarneming, bereikbaar-/beschikbaarheid, e.d.);  

23. het toekennen van gratificaties, inclusief (extra) periodieken;  

24. het toekennen van voorschotten (salaris, vakantiegeld, e.d.), met uitzondering van kasvoorschotten ten laste van de geheime begroting;  

25. het opleggen van een verhuisverplichting en het toekennen van verhuiskostenvergoeding;  

26. het toekennen van een mobiliteitstoeslag bij horizontale verplaatsing;  

27. de goedkeuren van de uitbetaling van verlofuren;  

28. het inschakelen van externe arbeidskrachten voor zover dit vooraf is aangevraagd en goedgekeurd;  

29. het vaststellen van het opleidingsjaarplan van de directie of unit;  

30. het optreden als beoordelingsautoriteit;  

31. het voorbereiden van alle onder 1 t/m 30 benoemde besluiten;  

32. het besluiten tot individuele inzetwijzigingen zonder salaristechnische consequenties binnen de eigen portefeuille.    

III Mandaten directeur-generaal, plaatsvervangend directeur-generaal, directeuren, unithoofden, afdelingshoofden, teamhoofden en bureauhoofden: 

33. het besluiten tot individuele inzetwijzigingen zonder salaristechnische consequenties binnen de eigen portefeuille;  

34. de werving en de selectie van sollicitanten;  

35. het vaststellen van het salaris (binnen de formatieve salarisschaal);  

36. het opdragen van overwerk;  

37. het verlenen van buitengewoon verlof van korte duur;  

38. het toestaan en weigeren van werken in deeltijd;  

39. het vaststellen van werk- en dienstroosters;  

40. het verlenen van verlof;  

41. het verlenen van zwangerschaps-, bevallings- en ouderschapsverlof;  

42. het verlenen van studiefaciliteiten, al dan niet in het kader van een dienstopdracht, binnen de afgesproken kaders van het opleidingsplan van de betreffende directie, unit, afdeling, het betreffende team of bureau;  

43. het verlenen van toestemming voor reiskosten en het ondertekenen van de declaraties;  

44. het voeren van plannings-, functionerings- en beoordelingsgesprekken met eigen medewerkers;  

45. de ziekteverzuimbegeleiding van de eigen medewerkers.     
