<meta http-equiv='Content-Type' content='text/html; charset=utf-8' />

##Mandaatbesluit uitvoering regelingen internationale mobiliteit (VISIE-beursregelingen)

De staatssecretaris van onderwijs, cultuur en wetenschap,  
Gelet op de instemming van de voorzitter van de Nederlandse Organisatie voor internationale samenwerking in het hoger onderwijs (Nuffic);
Besluit    

### Artikel  1  

1.  Aan de voorzitter van de Nuffic wordt mandaat verleend om besluiten te nemen ter uitvoering van de [Regeling stimulering internationale mobiliteit volledige hoger onderwijsopleidingen 2000](../../../../../../../../ministeriele-regeling/regeling/stimulering/internationale/mobiliteit/volledige/hoger/etc/BWBR0011760/README.md) (Uitleg OCenW Regelingen, nr. 27 van 22 november 2000) en de [Regeling stimulering internationale mobiliteit volledige hoger onderwijsopleidingen 2002](../../../../../../../../ministeriele-regeling/regeling/stimulering/internationale/mobiliteit/volledige/hoger/etc/BWBR0014391/README.md) (Uitleg OCenW Regelingen, nr. 31 van 18 december 2002).   
2.  De voorzitter van de Nuffic neemt geen beslissing op bezwaarschriften ingediend tegen besluiten als bedoeld in het eerste lid.   

### Artikel  2  

De voorzitter van de Nuffic wordt toegestaan van het aan hem verleende mandaat ondermandaat te verlenen aan een of meer onder hem ressorterende functionarissen.  

### Artikel  3  

De directeur Studiefinancieringsbeleid van het ministerie van Onderwijs, Cultuur en Wetenschap kan de gemandateerde per geval of in het algemeen instructies geven ter zake van de uitoefening van de gemandateerde bevoegdheid. De gemandateerde oefent zijn bevoegdheden uit met inachtneming van deze instructies.  

### Artikel  4  

In elk besluit wordt vermeld dat belanghebbenden binnen zes weken na de dag waarop het besluit bekend gemaakt is, bezwaar kunnen maken door indiening van een bezwaarschrift bij de Minister van Onderwijs, Cultuur en Wetenschap. Het bezwaarschrift wordt ingediend bij Cfi, ter attentie van het secretariaat van de Commissie voor de bezwaarschriften, Postbus 606, 2700 ML Zoetermeer.  

### Artikel  5  

Het [besluit van 16 april 1998](../../../../../../../../ministeriele-regeling/mandaatsbesluit/voor/uitvoering/zogenaamde/visie-regeling/door/nuffic/BWBR0009551/README.md), kenmerk SFB-1998/15132, Stcrt. 1998, nr. 78, wordt ingetrokken.  

### Artikel  6  

1.  Dit besluit treedt in werking met ingang van de tweede dag na dagtekening van de Staatscourant waarin het is geplaatst en werkt terug tot en met 1 januari 1999.   
2.  Dit besluit vervalt met ingang van 1 januari 2015.   
Dit besluit zal in de Staatscourant worden geplaatst.   

De 
staatssecretaris van onderwijs, cultuur en wetenschap, 
M.Rutte    
