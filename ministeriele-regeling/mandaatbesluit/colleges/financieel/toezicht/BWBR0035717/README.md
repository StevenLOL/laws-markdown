<meta http-equiv='Content-Type' content='text/html; charset=utf-8' />

##Besluit van de Minister van Binnenlandse Zaken en Koninkrijksrelaties van 27 oktober 2014, Directoraat-generaal Bestuur en Koninkrijksrelaties, nr. 2014-0000559568, tot vaststelling van een mandaatregeling voor de Colleges financieel toezicht (Mandaatbesluit Colleges financieel toezicht)

De Minister van Binnenlandse Zaken en Koninkrijksrelaties;  
Gelet op de Algemene wet bestuursrecht en artikel 32, vierde lid, van de Comptabiliteitswet 2001;
Besluit:    

### Artikel  1  

In dit besluit wordt verstaan onder: 

a.  *het College:* het College financieel toezicht Curaçao en Sint Maarten, bedoeld in artikel 2, eerste lid, van de Rijkswet financieel toezicht Curaçao en Sint Maarten onderscheidenlijk het College financieel toezicht Bonaire, Sint Eustatius en Saba, bedoeld in artikel 2, eerste lid, van de Wet financiën openbare lichamen Bonaire, Sint Eustatius en Saba;  

b.  *voorzitter:* voorzitter van het College;  

c.  *secretaris:* secretaris als bedoeld in artikel 6, eerste lid, van de Rijkswet financieel toezicht Curaçao en Sint Maarten onderscheidenlijk artikel 6, eerste lid, van de Wet financiën openbare lichamen Bonaire, Sint Eustatius en Saba.   

### Artikel  2  

Voor de toepassing van dit besluit en de daarop berustende bepalingen wordt met de verlening van mandaat gelijkgesteld de verlening van volmacht of machtiging. 

### Artikel  3  

1.  Aan de voorzitter wordt mandaat verleend voor aangelegenheden op organisatorisch, personeel, financieel en materieel gebied.   
2.  Het mandaat heeft geen betrekking op het aanstellen en het verlenen van ontslag dan wel het aangaan van detacheringsovereenkomsten ten aanzien van medewerkers die aan de secretaris worden toegevoegd en het nemen van besluiten met rechtspositionele gevolgen voor medewerkers met salarisschaal 14 of hoger van Bijlage B van het Bezoldigingsbesluit Burgerlijke Rijksambtenaren 1984. Het mandaat voor deze aangelegenheden is voorbehouden aan de directeur-generaal Bestuur en Koninkrijksrelaties.   
3.  De voorzitter is bevoegd ondermandaat te verlenen aan de secretaris.  

### Artikel  4  

1.  Dit besluit treedt in werking met ingang van de dag na datum van uitgifte van de Staatscourant waarin het wordt geplaatst.   
2.  Besluiten of handelingen van de voorzitter onderscheidenlijk de secretaris die zijn genomen of verricht in de periode van 1 december 2007 tot de datum van inwerkingtreding van dit besluit, zijn genomen of verricht namens de minister van Binnenlandse Zaken en Koninkrijksrelaties.   
3.  Het Mandaatbesluit Colleges financieel toezicht van 30 juni 2014 wordt ingetrokken.  

### Artikel  5  

Dit besluit wordt aangehaald als: Mandaatbesluit Colleges financieel toezicht. 
Dit besluit zal met de toelichting in de Staatscourant worden geplaatst.  

De 
Minister van Binnenlandse Zaken en Koninkrijksrelaties, 
R.H.A. Plasterk     
