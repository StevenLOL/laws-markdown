<meta http-equiv='Content-Type' content='text/html; charset=utf-8' />

##Besluit van de Staatssecretaris van Volkshuisvesting, Ruimtelijke Ordening en Milieubeheer van 28 januari 2004, nr. KVI20034003362, houdende verlening van mandaat voor de uitvoering van werkzaamheden in het kader van Verordening (EG) nr. 2037/2000 van het Europees Parlement en de Raad van de Europese Unie van 29 juni 2000 betreffende de ozonlaag afbrekende stoffen (PbEG L 244) en het Montreal Protocol (Mandaatbesluit Novem ozonlaagafbrekende stoffen voor 2004)

De Staatssecretaris van Volkshuisvesting, Ruimtelijke Ordening en Milieubeheer,  
Gelet op artikel 16 van het Besluit ondermandaat, volmacht en machtiging tijdelijk agentschap Novem;

Gezien de schriftelijke instemming van de directeur van de Nederlandse organisatie voor energie en milieu van 10 december 2003, kenmerk 03/920/JP/0223;
Besluit:    

### Artikel  1  

In dit besluit wordt verstaan onder: 

a. Verordening 2037/2000: Verordening (EG) nr. 2037/2000 van het Europees Parlement en de Raad van de Europese Unie van 29 juni 2000 betreffende de ozonlaag afbrekende stoffen (PbEG L 244);  

b. Montreal Protocol: Protocol van Montreal van 1987 betreffende stoffen die de ozonlaag afbreken, zoals laatstelijk gewijzigd en aangepast;  

c. Novem: Nederlandse organisatie voor energie en milieu.    

### Artikel  2  

De directeur van Novem: 

a. wordt gemandateerd tot het uitvoeren van werkzaamheden in het kader van Verordening 2037/2000 en het Montreal Protocol voor het jaar 2004;  

b. kan zijn bevoegdheid, bedoeld in onderdeel a, ondermandateren overeenkomstig het Besluit ondermandaat, volmacht en machtiging tijdelijk agentschap Novem.    

### Artikel  3  

Tot de werkzaamheden, bedoeld in artikel 2, onderdeel a, behoren in elk geval: 

a. het aanleveren van rapportages waartoe Nederland verplicht is in het kader van Verordening 2037/2000 of het Montreal Protocol, en  

b. het optreden namens de Minister van Volkshuisvesting, Ruimtelijke Ordening en Milieubeheer als bevoegde instantie als bedoeld in Verordening 2037/2000 in verbinding met [artikel 2 van het Besluit ozonlaagafbrekende stoffen Wms 2003](../../../../../../../../AMvB/besluit/ozonlaagafbrekende/stoffen/wms/2003/BWBR0015507/README.md) of het Montreal Protocol, waaronder in elk geval autorisatie van productie, import en export van gereguleerde ozonlaagafbrekende stoffen.    

### Artikel  4  

Het hoofd van de stafafdeling Juridische Zaken van Novem wordt gemandateerd tot het beslissen op bezwaarschriften tegen besluiten die ter uitvoering van de werkzaamheden, bedoeld in artikel 2, aanhef en onder a, worden genomen.  

### Artikel  5  

1.  De directeur Novem ondertekent bescheiden of besluiten, die verband houden met de aan hem gemandateerde werkzaamheden, bedoeld in artikel 2, aanhef en onder a, als volgt: De Staatssecretaris van Volkshuisvesting, Ruimtelijke Ordening en Milieubeheer, voor deze: de directeur Novem, gevolgd door handtekening en naam.   
2.  Indien de directeur Novem toepassing geeft aan artikel 2, aanhef en onder b, luidt de ondertekening van bescheiden of besluiten, die verband houden met de uitvoering van de aan hem gemandateerde werkzaamheden, bedoeld in artikel 2, aanhef en onder a, als volgt: De Staatssecretaris van Volkshuisvesting, Ruimtelijke Ordening en Milieubeheer, voor deze: de directeur Novem, o.l., gevolgd door functieaanduiding, handtekening en naam van de betrokken functionaris.   

### Artikel  6  

Indien uitvoering wordt gegeven aan artikel 4 luidt de ondertekening: De Staatssecretaris van Volkshuisvesting, Ruimtelijke Ordening en Milieubeheer, voor deze: het hoofd van de stafafdeling Juridische Zaken van Novem, gevolgd door handtekening en naam.  

### Artikel  7  

Dit besluit treedt in werking met ingang van de tweede dag na de dagtekening van de Staatscourant waarin het wordt geplaatst.  

### Artikel  8  

Dit besluit wordt aangehaald als: Mandaatbesluit Novem ozonlaagafbrekende stoffen voor 2004.  
Dit besluit zal in de Staatscourant worden geplaatst.   

Den Haag 
28 januari 2004    

De 
Staatssecretaris van Volkshuisvesting, Ruimtelijke Ordening en Milieubeheer
P.L.B.A.van Geel    
