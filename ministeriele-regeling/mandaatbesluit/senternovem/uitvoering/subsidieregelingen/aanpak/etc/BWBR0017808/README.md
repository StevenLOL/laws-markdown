<meta http-equiv='Content-Type' content='text/html; charset=utf-8' />

##Besluit van de Staatssecretaris van Volkshuisvesting, Ruimtelijke Ordening en Milieubeheer van 22 december 2004, nr. SAS/2004125648, houdende de verlening van mandaat voor de uitvoering van de Subsidieregeling Aanpak Milieudrukvermindering 2004 en de Subsidieregeling Aanpak Milieudrukvermindering 2005 (Mandaatbesluit SenterNovem uitvoering Subsidieregelingen Aanpak Milieudrukvermindering 2004 en 2005)

De Staatssecretaris van Volkshuisvesting, Ruimtelijke Ordening en Milieubeheer,  
Gezien de schriftelijke instemming van de algemeen directeur van SenterNovem van 8 december 2004, kenmerk 04/920/JP/179.
Besluit:    

### Artikel  1  

De algemeen directeur van Agentschap NL wordt gemandateerd tot: 

a. het nemen van besluiten met betrekking tot de uitvoering van de [Subsidieregeling Aanpak Milieudrukvermindering 2004](../../../../../../../../ministeriele-regeling/subsidieregeling/aanpak/milieudrukvermindering/2004/BWBR0016350/README.md) en de Subsidieregeling Aanpak Milieudrukvermindering 2005;  

b. het beslissen op bezwaarschriften tegen besluiten als bedoeld in onderdeel a, voorzover het besluit waartegen bet bezwaar zich richt niet door hem in mandaat is genomen.    

### Artikel  2  

De algemeen directeur van Agentschap NL is gemachtigd tot het afdoen van alle stukken die betrekking hebben op besluiten als bedoeld in artikel 1.  

### Artikel  3  

De algemeen directeur van Agentschap NL kan zijn bevoegdheid, bedoeld in de artikelen 1 en 2, ondermandateren aan een of meer onder hem ressorterende functionarissen.  

### Artikel  4  

Indien uitvoering wordt gegeven aan artikel 1 luidt de ondertekening: De Staatssecretaris van Volkshuisvesting, Ruimtelijke Ordening en Milieubeheer, voor deze: gevolgd door functieaanduiding, handtekening en naam.  

### Artikel  5  

Het mandaatbesluit Novem Subsidieregeling aanpak milieudrukvermindering 2004 wordt ingetrokken.  

### Artikel  6  

Dit besluit treedt in werking met ingang van de tweede dag na de dagtekening van de Staatscourant waarin het wordt geplaatst.  

### Artikel  7  

Dit besluit wordt aangehaald als: Mandaatbesluit Agentschap NL uitvoering Subsidieregelingen Aanpak Milieudrukvermindering 2004 en 2005.  
Dit besluit zal in de Staatscourant worden geplaatst.   

Den Haag 
22 december 2004    

De 
Staatssecretaris van Volkshuisvesting, Ruimtelijke Ordening en Milieubeheer, 
P.L.B.A. vanGeel    
