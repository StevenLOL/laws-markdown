<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 19 december 2013, 2013-0000180014, tot het tijdelijk doen van verstrekkingen aan gerepatrieerden uit Zuid-Sudan (Tijdelijke regeling verstrekkingen gerepatrieerden Zuid-Sudan)

De Minister van Sociale Zaken en Werkgelegenheid,  
Gelet op de [artikelen 3, eerste lid](../../../../../../../wet/kaderwet/szw-subsidies/BWBR0008754/README.md), en [9 van de Kaderwet SZW-subsidies](../../../../../../../wet/kaderwet/szw-subsidies/BWBR0008754/README.md) en de [artikelen 34, eerste lid, onderdeel d](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md), en [77 van de Wet structuur uitvoeringsorganisatie werk en inkomen](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);
Besluit:    

### Artikel  1  

####Definities

In deze regeling wordt verstaan onder: 

a.  *buitengewone kosten:* noodzakelijke, onvermijdbare kosten die in Nederland worden gemaakt en die vanwege hun aard of hoogte in redelijkheid niet geacht kunnen worden door de gerepatrieerde zelf te worden betaald;  

b.  *gerepatrieerde:* de Nederlander, zijn partner of huwelijkspartner; zijn ouder of stiefouder, dan wel zijn kind, stief- of pleegkind, of kleinkind jonger dan 21 jaar, die in verband met de crisis in Zuid-Sudan op of na 20 december 2013 vanuit Zuid-Sudan tijdelijk naar Nederland is gekomen en na aankomst in Nederland door het bevoegde gezag als evacué is geregistreerd;  

c.  *Minister:* de Minister van Sociale Zaken en Werkgelegenheid;  

d.  *SVB:* de Sociale verzekeringsbank, genoemd in [hoofdstuk 6 van de Wet structuur uitvoeringsorganisatie werk en inkomen](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md).   

### Artikel  2  

####Aanvraag

1.  De SVB stelt op aanvraag het recht op de verstrekkingen, bedoeld in artikel 3, aanhef en onderdelen a tot en met c, vast. Het recht op de verstrekkingen, bedoeld in artikel 3, aanhef en onderdelen d en e, wordt door de SVB ambtshalve vastgesteld op basis van de gegevens die de gerepatrieerde in het kader van de registratie als evacué heeft verstrekt.   
2.  Een aanvraag wordt bij de SVB ingediend door middel van een door de SVB beschikbaar gesteld aanvraagformulier.  

### Artikel  3  

####Verstrekkingen

De gerepatrieerde heeft gedurende zijn tijdelijk verblijf in Nederland recht op de volgende verstrekkingen: 

a. een eenmalige tegemoetkoming voor de aanloopkosten;  

b. een wekelijkse financiële toelage voor de aanschaf van voedsel, kleding en andere persoonlijke uitgaven;  

c. betaling van buitengewone kosten;  

d. de dekking van de kosten van medische verstrekkingen overeenkomstig een daartoe te treffen ziektekostenregeling voor zover deze kosten niet uit hoofde van een andere ziektekostenregeling worden vergoed; of  

e. een verzekering tegen de financiële gevolgen van wettelijke aansprakelijkheid voor zover deze kosten niet uit hoofde van een andere verzekering worden vergoed.   

### Artikel  4  

####Onthouden verstrekkingen

1.  De in artikel 3 bedoelde verstrekkingen kunnen geheel of gedeeltelijk aan een gerepatrieerde worden onthouden, indien de gerepatrieerde niet desgevraagd de gegevens verstrekt die nodig zijn voor het vaststellen van het recht op verstrekkingen. Daartoe behoren in ieder geval gegevens die noodzakelijk zijn voor het vaststellen van de naam, de geboortedatum, de nationaliteit, het land van herkomst, de gezinssamenstelling, de datum van aankomst in Nederland, de middelen waarover in Nederland kan worden beschikt en de aanwezige verzekeringen voor ziektekosten en wettelijke aansprakelijkheid.   
2.  De SVB kan een verstrekking als bedoeld in artikel 3, aanhef en onderdelen a tot en met c, geheel of gedeeltelijk weigeren, indien blijkt dat de gerepatrieerde hier te lande over voldoende middelen kan beschikken om geheel of gedeeltelijk in de kosten van die verstrekking te voorzien.  

### Artikel  5  

####Beëindiging verstrekkingen

De in artikel 3 bedoelde verstrekkingen eindigen in ieder geval: 

a. met ingang van de dag waarop de gerepatrieerde Nederland verlaat;  

b. met ingang van de dag waarop de gerepatrieerde zich blijvend in Nederland vestigt; of  

c. indien een gerepatrieerde in strijd met de waarheid gegevens heeft verstrekt of verzwegen, met het oogmerk om aldus voor zichzelf of voor anderen, ten onrechte een aanspraak te doen ontstaan op de verstrekkingen, dan wel ten onrechte de hoogte van de verstrekkingen te doen stijgen.   

### Artikel  6  

####Hoogte en betaling toelage en eenmalige tegemoetkoming aanloopkosten

1.  De hoogte van de in artikel 3, aanhef en onderdeel a, bedoelde eenmalige tegemoetkoming voor de aanloopkosten bedraagt € 46,–.   
2.  De hoogte van de in artikel 3, aanhef en onderdeel b, bedoelde financiële toelage bedraagt voor: 

a. een volwassene € 46,–, doch voor een alleenstaande ouder met een kind jonger dan 18 jaar € 76,–;  

b. een kind tot en met 11 jaar € 9,–;  

c. een kind ouder dan 11 jaar en jonger dan 18 jaar € 15,–.     
3.  De eenmalige tegemoetkoming voor de aanloopkosten en de financiële toelage worden op een door de SVB te bepalen tijdstip en wijze aan de gerepatrieerde beschikbaar gesteld.   
4.  De eenmalige tegemoetkoming en de financiële toelage voor de aanloopkosten voor een gerepatrieerde jonger dan 18 jaar, die een kind is van, of verzorgd wordt door een of meer in Nederland verblijvende gerepatrieerden worden uitbetaald aan één van die gerepatrieerden.  

### Artikel  7  

####Buitengewone kosten

1.  Een gerepatrieerde kan een vergoeding ontvangen voor buitengewone kosten als bedoeld in artikel 3, aanhef en onderdeel c, die hij heeft gemaakt.   
2.  Buitengewone kosten worden slechts betaald voor zover vooraf door de SVB aan de gerepatrieerde toestemming is verleend voor het maken van deze kosten, met uitzondering van kosten die voortvloeien uit noodsituaties waarin geen mogelijkheid bestond tot het verzoeken om toestemming.   
3.  De toestemming, bedoeld in het tweede lid, wordt verleend voor zover de kosten noodzakelijk zijn en niet op andere wijze in de betaling kan worden voorzien.   
4.  Kosten die samenhangen met een door de gerepatrieerde gepleegde onrechtmatige daad, gepleegd misdrijf of begane overtreding zijn in ieder geval geen buitengewone kosten als bedoeld in het eerste lid.  

### Artikel  8  

####Verzekeringen

1.  Het treffen van een ziektekostenregeling als bedoeld in artikel 3, aanhef en onderdeel d, houdt in het door de Minister ten behoeve van de gerepatrieerde sluiten van een verzekering tegen de in [artikel 10 van de Zorgverzekeringswet](../../../../../../../wet/zorgverzekeringswet/BWBR0018450/README.md) en [artikel 6 van de Algemene Wet Bijzondere Ziektekosten](../../../../../../../wet/algemene/wet/bijzondere/ziektekosten/BWBR0002614/README.md) bedoelde risico’s, alsmede het door de Minister betalen van de daarvoor verschuldigde kosten.   
2.  Het verzekeren tegen de financiële gevolgen van wettelijke aansprakelijkheid, bedoeld in artikel 3, aanhef en onderdeel e, houdt in het door de Minister ten behoeve van de gerepatrieerde sluiten van een verzekering voor de wettelijke aansprakelijkheid van de gerepatrieerde jegens een derde voor een som van maximaal € 1.000.000,– per gebeurtenis, alsmede het door de Minister betalen van de daarvoor verschuldigde kosten.  

### Artikel  9  

####Terugvordering

Indien blijkt dat een gerepatrieerde in strijd met de waarheid gegevens heeft verstrekt of verzwegen, waardoor hij of anderen ten onrechte, of tot een te hoog bedrag, de verstrekkingen, bedoeld in artikel 3, heeft verkregen, dan wel dit op andere wijze heeft bewerkstelligd, is de SVB bevoegd de waarde van de ten onrechte toegekende verstrekkingen terug te vorderen. 

### Artikel  10  

####Rijksbijdrage en verantwoording

1.  De lasten van deze regeling voor de SVB worden gefinancierd uit een subsidie in de vorm van een rijksbijdrage aan de SVB.   
2.  De middelen, bedoeld in het eerste lid, worden op basis van een raming van de Minister ter beschikking gesteld aan de SVB via de rekening-courant bij de Minister van Financiën, die de SVB op grond van [artikel 120, eerste lid, van de Wet financiering sociale verzekeringen](../../../../../../../wet/wet/financiering/sociale/verzekeringen/BWBR0017745/README.md) aanhoudt.   
3.  Op de lasten van deze regeling voor de SVB komt in mindering de waarde van de ten onrechte toegekende verstrekkingen, die wordt teruggevorderd op grond van artikel 9.   
4.  [Artikel 49 van de Wet structuur uitvoeringsorganisatie werk](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md) en inkomen en [artikel 120, derde lid, van de Wet financiering sociale verzekeringen](../../../../../../../wet/wet/financiering/sociale/verzekeringen/BWBR0017745/README.md) zijn van overeenkomstige toepassing.   
5.  In de jaarrekening, bedoeld in [artikel 49 van de Wet structuur uitvoeringsorganisatie werk en inkomen](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md), worden de lasten, bedoeld in dit artikel, opgenomen.   
6.  Na goedkeuring van het besluit tot vaststelling van de jaarrekening, bedoeld in [artikel 34, tweede lid, van de Kaderwet zelfstandige bestuursorganen](../../../../../../../wet/kaderwet/zelfstandige/bestuursorganen/BWBR0020495/README.md), rekent de Minister de lasten, bedoeld in dit artikel, met betrekking tot het desbetreffende kalenderjaar af, met als valutadatum 1 juni van het hierop volgende kalenderjaar.  

### Artikel  11  

####Algemene Regeling SZW-subsidies

De [Algemene Regeling SZW-subsidies](../../../../../../../ministeriele-regeling/algemene/regeling/szw-subsidies/BWBR0009211/README.md) is niet van toepassing. 

### Artikel  12  

####Inwerkingtreding en beëindiging regeling

1.  Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst, werkt terug tot en met 20 december 2013 en vervalt zesentwintig weken na 20 december 2013.   
2.  In afwijking van het eerste lid kan de Minister beslissen de regeling binnen de termijn van zesentwintig weken, bedoeld in het eerste lid, te laten vervallen voor zover de Minister van Buitenlandse Zaken het woonland van de gerepatrieerde veilig heeft verklaard.   
3.  In afwijking van het eerste lid kan de Minister beslissen de regeling aansluitend aan de termijn van zesentwintig weken, bedoeld in het eerste lid, te verlengen.   
4.  De regeling, zoals die voor de datum waarop deze vervalt geldt, blijft van toepassing op de financiële afwikkeling van deze regeling.  

### Artikel  13  

####Citeertitel

Deze regeling wordt aangehaald als: Tijdelijke regeling verstrekkingen gerepatrieerden Zuid-Sudan. 
Deze regeling zal met toelichting in de Staatscourant worden geplaatst.   

Den Haag 
19 december 2013   

De 
Minister van Sociale Zaken en Werkgelegenheid, 
L.F. Asscher     
