<meta http-equiv='Content-Type' content='text/html; charset=utf-8' />

##Tijdelijke regeling nachtdienstontheffing politie

De Minister van Binnenlandse Zaken en Koninkrijksrelaties,  
Gelet op [artikel 12, tiende lid, van het Besluit algemene rechtspositie politie](../../../../../../AMvB/besluit/algemene/rechtspositie/politie/BWBR0006516/README.md) en [artikel 21, tweede lid, van het Besluit bezoldiging politie](../../../../../../AMvB/besluit/bezoldiging/politie/BWBR0006517/README.md);
Besluit:    

### Artikel  1  

De ambtenaar die 55 jaar of ouder is en deze leeftijd voor 1 januari 2012 heeft bereikt, wordt op zijn aanvraag door het bevoegd gezag, bedoeld in [artikel 1, eerste lid, onder l, van het Besluit algemene rechtspositie politie](../../../../../../AMvB/besluit/algemene/rechtspositie/politie/BWBR0006516/README.md), geheel of gedeeltelijk ontheffing verleend van het verrichten van dienst of het opleggen van consignatie tussen 00.00 uur en 06.00 uur, tenzij een zwaarwegend dienstbelang zich daartegen verzet.  

### Artikel  2  

Met ingang van de eerste betaalperiode na de dag waarop de in artikel 1 bedoelde ontheffing wordt verleend, ontvangt de ambtenaar een maandelijkse toelage. Bij gedeeltelijke ontheffing wordt de toelage berekend naar rato van de toelage voor gehele ontheffing.  

### Artikel  3  

1.  De in artikel 2 bedoelde toelage wordt berekend door het aantal uren dat de ambtenaar in de twaalf maanden direct voorafgaan aan de artikel 1 bedoelde ontheffing dienst heeft verricht of consignatie is opgelegd tussen 00:00 uur en 06:00 uur te vermenigvuldigen met € 2,22 respectievelijk € 0,56 en dat bedrag vervolgens te delen door twaalf.   
2.  De in het eerste lid genoemde bedragen worden aangepast overeenkomstig een algemene salarismaatregel in de sector Politie.   

### Artikel  4  

Het bevoegd gezag kan nadere voorschriften stellen ten behoeve van de uitvoering van deze regeling.  

### Artikel  5  

Deze regeling treedt in werking op 1 januari 2002.  

### Artikel  6  

Deze regeling wordt aangehaald als: Tijdelijke regeling nachtdienstontheffing politie.  
Deze regeling zal met de toelichting in de Staatscourant worden geplaatst.   

De 
Minister van Binnenlandse Zaken en Koninkrijksrelaties, 
K.G. deVries    
