<meta http-equiv='Content-Type' content='text/html; charset=utf-8' />

##Regeling van de Staatssecretaris van Sociale Zaken en Werkgelegenheid van 30 juni 2014, nr. 2014-0000087630, tot vaststelling van een tijdelijke regeling voor de inkomensondersteuning van AOW-pensioengerechtigden (Tijdelijke regeling inkomensondersteuning AOW-pensioengerechtigden)

De Staatssecretaris van Sociale Zaken en Werkgelegenheid,  
Gelet op de artikelen 3, eerste lid, juncto artikel 9, van de Kaderwet SZW-subsidies en 34a, eerste lid, van de Wet structuur uitvoeringsorganisatie werk en inkomen;
Besluit:    

### Artikel  1  

####Begripsomschrijvingen

Treedt in werking per 01-01-2015 

In deze regeling wordt verstaan onder: 

a.  *AOW:* Algemene Ouderdomswet;  

b.  *Minister:* de Minister van Sociale Zaken en Werkgelegenheid; 

c.  *pensioengerechtigde:* degene die recht heeft op ouderdomspensioen in de zin van de AOW;  

d.  *de SVB:* de Sociale verzekeringsbank, genoemd in hoofdstuk 6 van de Wet structuur uitvoeringsorganisatie werk en inkomen;  

e.  *Wet SUWI:* Wet structuur uitvoeringsorganisatie werk en inkomen.  

### Artikel  2  

####Uitvoering van de regeling

Treedt in werking per 01-01-2015 

De SVB is belast met de uitvoering van deze regeling. 

### Artikel  3  

####Recht op inkomensondersteuning in aanvulling op ouderdomspensioen

Treedt in werking per 01-01-2015 

1.  De pensioengerechtigde die woonachtig is in Nederland of op het grondgebied van: 

1°. een van de andere lidstaten van de Europese Unie;  

2°. een andere staat die partij is bij de Overeenkomst betreffende de Europese Economische Ruimte of Zwitserland;  

3°. Aruba, Curaçao, Sint Maarten, of de openbare lichamen Bonaire, Sint Eustatius en Saba, of  

4°. een staat waarmee Nederland een verdrag inzake sociale zekerheid heeft afgesloten,   heeft recht op een inkomensondersteuning.   
2.  De pensioengerechtigde die op grond van artikel 5, tweede lid, van het Besluit regels export uitkeringen recht heeft op ouderdomspensioen alsof hij in Nederland woont, heeft eveneens recht op een inkomensondersteuning als bedoeld in het eerste lid.  

### Artikel  4  

####Hoogte van de inkomensondersteuning

Treedt in werking per 01-01-2015 

1.  De inkomensondersteuning, bedoeld in het derde lid, bedraagt bruto € 25,35<sup> 1 Dit is het bedrag zoals dat per 1 februari 2014 is vastgesteld in artikel 1, eerste lid, Uitvoeringsbesluit koopkrachttegemoetkoming oudere belastingplichtigen. </sup> per kalendermaand.   
2.  Op de inkomensondersteuning, bedoeld in het eerste lid, wordt een korting toegepast overeenkomstig de artikelen 13, eerste en derde lid, en 13a, eerste lid, van de AOW, waarbij voor ‘het bruto-ouderdomspensioen, vastgesteld op grond van artikel 9’ wordt gelezen ‘de inkomensondersteuning, bedoeld in artikel 3 van de Tijdelijke regeling inkomensondersteuning AOW-pensioengerechtigden’, voor ‘aanvangsleeftijd’ wordt gelezen ‘aanvangsleeftijd in de zin van de Algemene Ouderdomswet’, voor ‘pensioengerechtigde leeftijd’ wordt gelezen ‘pensioengerechtigde leeftijd in de zin van de Algemene Ouderdomswet’ en voor ‘verzekerd’ wordt gelezen: verzekerd overeenkomstig de Algemene Ouderdomswet.   
3.  Het bedrag, genoemd in het eerste lid, wordt met ingang van 1 januari 2015 en vervolgens jaarlijks per 1 januari aangepast overeenkomstig de tabelcorrectiefactor, bedoeld in artikel 10.2 van de Wet inkomstenbelasting 2001.  
4.  Het aangepaste bedrag en de dag waarop de aanpassing plaatsvindt worden door of namens de Minister van Sociale Zaken en Werkgelegenheid in de Staatscourant bekend gemaakt.  

### Artikel  5  

####Toekenning van de inkomensondersteuning

Treedt in werking per 01-01-2015 

De SVB verstrekt de inkomensondersteuning ambtshalve. 

### Artikel  6  

####Betaling van de inkomensondersteuning

Treedt in werking per 01-01-2015 

1.  De betaling van de inkomensondersteuning geschiedt tezamen met de betaling van het ouderdomspensioen, bedoeld in artikel 7 van de AOW.   
2.  De inkomensondersteuning is niet vatbaar voor beslag.  

### Artikel  7  

####Bepalingen van overeenkomstige toepassing

Treedt in werking per 01-01-2015 

1.  De artikelen 15, 16, 17, eerste, derde en vijfde lid, 17a, 17b, eerste tot en met vierde en zesde lid, 19, derde tot en met zesde lid, 19a, 19b, 20, 21, 23, 24, 24a, 24b, 25, 25a, 26, 49 en 50 van de AOW zijn van overeenkomstige toepassing, waarbij: 

a. in die artikelen voor ‘ouderdomspensioen’, ‘het ouderdomspensioen’ en ‘een ouderdomspensioen’ telkens wordt gelezen ‘de inkomensondersteuning, bedoeld in artikel 3 van de Tijdelijke regeling inkomensondersteuning AOW-pensioengerechtigden’, voor ‘deze wet’ telkens wordt gelezen ‘de Tijdelijke regeling inkomensondersteuning AOW-pensioengerechtigden’ en voor ‘pensioengerechtigde’ telkens wordt gelezen ‘rechthebbende, bedoeld in artikel 3 van de Tijdelijke regeling inkomensondersteuning AOW-pensioengerechtigden’ en   

b. in het mede op artikel 17b, zesde lid van de AOW gebaseerde Maatregelenbesluit socialezekerheidswetten: 

1°. in artikel 2, tweede lid, voor ‘het ouderdomspensioen en de toeslag, bedoeld in de artikelen 7 en 8 van de AOW’ wordt gelezen ‘de inkomensondersteuning, bedoeld in artikel 3 van de Tijdelijke regeling inkomensondersteuning AOW-pensioengerechtigden’ en  

2°. in artikel 3, onderdeel d, voor ‘ouderdomspensioen en toeslag als bedoeld in de artikelen 7 en 8 van de AOW’ wordt gelezen ‘de inkomensondersteuning, bedoeld in artikel 3 van de Tijdelijke regeling inkomensondersteuning AOW-pensioengerechtigden’.       
2.  Voor de toepassing van andere wetten dan de Kaderwet SZW-subsidies en de op die andere wetten berustende bepalingen wordt een inkomensondersteuning op grond van deze regeling aangemerkt als een tegemoetkoming als bedoeld in artikel 3 van de Wet mogelijkheid koopkrachttegemoetkoming oudere belastingplichtigen.  

### Artikel  7a  

####Financiering en verantwoording uitvoering door de SVB

Treedt in werking per 01-01-2015 

1.  De Minister verstrekt maandelijks ten laste van ’s Rijks kas aan de SVB een uitkering voor de lasten van de door de SVB betaalde inkomensondersteuning als bedoeld in deze regeling en de daaraan verbonden uitvoeringskosten.   
2.  De SVB verantwoordt de lasten van de inkomensondersteuning en uitvoeringskosten afzonderlijk.   
3.  Hoofdstuk 8 van de Wet SUWI is van overeenkomstige toepassing voor begroting, beheer en verantwoording door de SVB van de uitvoering van deze regeling.  

### Artikel  7b  

####Raming baten en lasten

Treedt in werking per 01-01-2015 

Voor de eerste kalenderdag van elke maand verstrekt de SVB aan de Minister een opgave van het totaalbedrag aan de voor de komende maand geraamde baten en lasten met betrekking tot de toekenning van inkomensondersteuning, uitgesplitst naar lasten inkomensondersteuning per maand en uitvoeringskosten per maand. 

### Artikel  7c  

####Betaling voorschot

Treedt in werking per 01-01-2015 

1.  De Minister stort op de rekening-courant, bedoeld in artikel 5.16, onderdeel a, van de Regeling Wfsv, maandelijks een voorschot op het bedrag, bedoeld in artikel 7b, van: 

a. de geraamde lasten inkomensondersteuning met als valutadatum de tweeëntwintigste dag van elke maand, en  

b. de geraamde uitvoeringskosten met als valutadatum de vijftiende dag van elke maand.     
2.  De Minister kan, na overleg met de SVB, van de in het eerste lid, onderdelen a en b, bedoelde bedragen afwijken.  

### Artikel  7d  

####Afrekening

Treedt in werking per 01-01-2015 

1.  In de jaarrekening, bedoeld in artikel 49 van de Wet SUWI, worden de baten en lasten, alsmede de ontvangen voorschotten, bedoeld in artikel 7c, eerste lid, uitgesplitst naar lasten inkomensondersteuning en uitvoeringskosten van de toekenning van inkomensondersteuning opgenomen.   
2.  Na goedkeuring van het besluit tot vaststelling van de jaarrekening, bedoeld in artikel 34, tweede lid, van de Kaderwet zelfstandige bestuursorganen, rekent de Minister de baten en lasten, alsmede de ontvangen voorschotten, met betrekking tot het desbetreffende kalenderjaar af, met als valutadatum 1 juni van het hierop volgende kalenderjaar.  

### Artikel  8  

####Inwerkingtreding

Treedt in werking per 01-01-2015 

Deze regeling treedt in werking op het tijdstip waarop het besluit van 27 juni 2014 tot wijziging van het bedrag, genoemd in artikel 1, eerste lid, van het Uitvoeringsbesluit koopkrachttegemoetkoming oudere belastingplichtigen (Stb. 242) in werking treedt. 

### Artikel  9  

####Citeertitel

Treedt in werking per 01-01-2015 

Deze regeling wordt aangehaald als: Tijdelijke regeling inkomensondersteuning AOW-pensioengerechtigden. 
Deze regeling zal met de toelichting in de Staatscourant worden geplaatst.   

Den Haag 
30 juni 2014   

De 
Staatssecretaris van Sociale Zaken en Werkgelegenheid, 
J. Klijnsma     
