<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 1 juli 2013, 2013-0000085564, houdende tijdelijk regels voor een tegemoetkoming voor musici en artiesten in verband met het inkomensverlies als gevolg van het vervallen van hun uitzonderingspositie in de Werkloosheidswet en de Wet werk en inkomen naar arbeidsvermogen (Tijdelijke regeling tegemoetkoming musici en artiesten WW en Wet WIA)

De Minister van Sociale Zaken en Werkgelegenheid,  
Gelet op de [artikelen 3, eerste lid](../../../../../../../../../../../../wet/kaderwet/szw-subsidies/BWBR0008754/README.md), en [9 van de Kaderwet SZW-subsidies](../../../../../../../../../../../../wet/kaderwet/szw-subsidies/BWBR0008754/README.md) en [32d van de Wet structuur uitvoeringsorganisatie werk en inkomen](../../../../../../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);
Besluit:     
### Paragraaf  1  

####Algemene bepalingen

### Artikel  1  

####Definities

In deze regeling wordt verstaan onder: 

a. *tegemoetkoming:* tegemoetkoming als bedoeld in artikel 3, eerste en tweede lid;  

b. *Minister:* Minister van Sociale Zaken en Werkgelegenheid;  

c. *rechthebbende:* rechthebbende als bedoeld in artikel 2;  

d. *UWV:* Uitvoeringsinstituut werknemersverzekeringen, genoemd in [hoofdstuk 5 van de Wet structuur uitvoeringsorganisatie werk en inkomen](../../../../../../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);  

e. *WW:*[Werkloosheidswet](../../../../../../../../../../../../wet/werkloosheidswet/BWBR0004045/README.md);  

f. *Wet WIA:*[Wet werk en inkomen naar arbeidsvermogen](../../../../../../../../../../../../wet/wet/werk/en/inkomen/naar/arbeidsvermogen/BWBR0019057/README.md);  

g. *WGA-uitkering:* werkhervattingsuitkering gedeeltelijk arbeidsgeschikten, bedoeld in [hoofdstuk 7 van de Wet WIA](../../../../../../../../../../../../wet/wet/werk/en/inkomen/naar/arbeidsvermogen/BWBR0019057/README.md).    

### Paragraaf  2  

####Het recht op tegemoetkoming

### Artikel  2  

####Rechthebbende

1.  Rechthebbende op grond van deze regeling is degene die: 

a. recht zou hebben op een uitkering op grond van [hoofdstuk II, paragraaf 1, van de WW](../../../../../../../../../../../../wet/werkloosheidswet/BWBR0004045/README.md), indien voldaan zou zijn aan de voorwaarde, bedoeld in [artikel 17 van de WW](../../../../../../../../../../../../wet/werkloosheidswet/BWBR0004045/README.md), en als werknemer in de 39 kalenderweken onmiddellijk voorafgaande aan de eerste dag van werkloosheid, in een onregelmatig arbeidspatroon uitsluitend of vrijwel uitsluitend als musicus of anderszins als artiest, dan wel als filmmedewerker arbeid in dienstbetrekking, in ten minste 16 kalenderweken ten minste één arbeidsuur per kalenderweek heeft; of  

b. recht heeft op een WGA-uitkering, maar niet voldoet aan de referte-eis, bedoeld in [artikel 58 van de Wet WIA](../../../../../../../../../../../../wet/wet/werk/en/inkomen/naar/arbeidsvermogen/BWBR0019057/README.md), en als werknemer in de 39 kalenderweken onmiddellijk voorafgaande aan de eerste dag na de dag waarop het recht op loon op grond van [artikel 629 van Boek 7 van het Burgerlijk Wetboek](../../../../../../../../../../../../wet/burgerlijk/wetboek/boek/7/BWBR0005290/README.md) of bezoldiging op grond van [hoofdstuk IV, vierde afdeling, van de Ziektewet](../../../../../../../../../../../../wet/ziektewet/BWBR0001888/README.md) of het recht op ziekengeld op grond van [artikel 29 van de Ziektewet](../../../../../../../../../../../../wet/ziektewet/BWBR0001888/README.md) is geëindigd, in een onregelmatig arbeidspatroon uitsluitend of vrijwel uitsluitend als musicus of anderszins als artiest, dan wel als filmmedewerker arbeid in dienstbetrekking, in ten minste 16 kalenderweken ten minste één arbeidsuur per kalenderweek heeft.     
2.  Gelijkgesteld aan de rechthebbende, bedoeld in het eerste lid, is de werknemer die de artiest of musicus, bedoeld in het eerste lid, in zijn optreden technisch heeft ondersteund in hetzelfde of nagenoeg hetzelfde arbeidspatroon.   

### Artikel  3  

####Hoogte tegemoetkoming

1.  De rechthebbende, bedoeld in artikel 2, eerste lid, onderdeel a, heeft per maand recht op een tegemoetkoming ter hoogte van de uitkering zoals die zou zijn vastgesteld op grond van [hoofdstuk II, paragraaf 5, van de Werkloosheidswet](../../../../../../../../../../../../wet/werkloosheidswet/BWBR0004045/README.md) en de daarop berustende bepalingen, zoals deze luidden op 31 mei 2013.   
2.  De rechthebbende, bedoeld in artikel 2, eerste lid, onderdeel b, heeft per maand recht op een tegemoetkoming ter hoogte van het verschil van de loonaanvullingsuitkering of de vervolguitkering van de WGA-uitkering, bedoeld in [artikel 54, derde lid, van de Wet WIA](../../../../../../../../../../../../wet/wet/werk/en/inkomen/naar/arbeidsvermogen/BWBR0019057/README.md) en de loongerelateerde uitkering, zoals die zou zijn vastgesteld op grond van [hoofdstuk 7 van de Wet WIA](../../../../../../../../../../../../wet/wet/werk/en/inkomen/naar/arbeidsvermogen/BWBR0019057/README.md) en de daarop berustende bepalingen, zoals deze luidden op 31 mei 2013.   
3.  Het recht op de tegemoetkoming bestaat uiterlijk tot en met 31 december 2013.   

### Paragraaf  3  

####Toekenning van de tegemoetkoming

### Artikel  4  

####Toekenning tegemoetkoming

Het UWV stelt op aanvraag vast of recht op tegemoetkoming bestaat.  

### Paragraaf  4  

####Financiering

### Artikel  5  

####Financiering

1.  Het Rijk voorziet in de middelen tot dekking van de uitgaven verbonden aan deze regeling.   
2.  Het UWV beheert en administreert afzonderlijk de middelen, bedoeld in het eerste lid.   

### Artikel  6  

####Opgave lasten en betaling

1.  Voor 1 oktober 2013 verstrekt het UWV aan de Minister een opgave van het totaalbedrag van de geraamde lasten met betrekking tot deze regeling, uitgesplitst naar de uitkeringslasten en uitvoeringskosten.   
2.  De Minister stort op de rekening-courant, bedoeld in [artikel 5.16, onderdeel a, van de Regeling Wfsv](../../../../../../../../../../../../ministeriele-regeling/regeling/wfsv/BWBR0019150/README.md), het bedrag van de opgegeven lasten.   
3.  De Minister kan, na overleg met het UWV, van het in het eerste lid bedoelde bedrag afwijken.   

### Artikel  7  

####Afrekening

1.  In de jaarrekening, bedoeld in [artikel 49 van de Wet structuur uitvoeringsorganisatie werk en inkomen](../../../../../../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md), worden de lasten, uitgesplitst naar uitkeringslasten en uitvoeringkosten, met betrekking tot deze regeling opgenomen.   
2.  Na goedkeuring van het besluit tot vaststelling van de jaarrekening, bedoeld in [artikel 34, tweede lid, van de Kaderwet zelfstandige bestuursorganen](../../../../../../../../../../../../wet/kaderwet/zelfstandige/bestuursorganen/BWBR0020495/README.md), rekent de Minister de lasten, met betrekking tot deze regeling af, met als valutadatum 1 juni van het hierop volgende kalenderjaar.   
3.  [Artikel 16, eerste lid, van de Algemene Regeling SZW-subsidies](../../../../../../../../../../../../ministeriele-regeling/algemene/regeling/szw-subsidies/BWBR0009211/README.md) is niet van toepassing op het verstrekken van de tegemoetkoming.   

### Paragraaf  5  

####Slotbepalingen

### Artikel  8  

####Overeenkomstige toepasselijkheid bepalingen

1.  De bepalingen van de [WW](../../../../../../../../../../../../wet/werkloosheidswet/BWBR0004045/README.md) zijn van overeenkomstige toepassing, met uitzondering van [artikel 17](../../../../../../../../../../../../wet/werkloosheidswet/BWBR0004045/README.md).   
2.  De bepalingen van de [Wet WIA](../../../../../../../../../../../../wet/wet/werk/en/inkomen/naar/arbeidsvermogen/BWBR0019057/README.md) zijn van overeenkomstige toepassing, met uitzondering van [artikel 58, eerste lid, onderdeel a](../../../../../../../../../../../../wet/wet/werk/en/inkomen/naar/arbeidsvermogen/BWBR0019057/README.md).   

### Artikel  9  

####Inwerkingtreding

1.  Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst, werkt terug tot en met 1 juni 2013 en vervalt met ingang van 1 januari 2014.   
2.  Deze regeling, zoals die op 31 december 2013 luidt, blijft van toepassing op de financiële afwikkeling van deze regeling.   

### Artikel  10  

####Citeertitel

Deze regeling wordt aangehaald als: Tijdelijke regeling tegemoetkoming musici en artiesten WW en Wet WIA.  
Deze regeling zal met de toelichting in de Staatscourant worden geplaatst.   

Den Haag 
1 juli 2013   

De 
Minister van Sociale Zaken en Werkgelegenheid,
L.F.Asscher   
