<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 30 september 2013, 2013-0000133785, houdende een tijdelijke regeling voor de verstrekking van een tegemoetkoming aan personen die recht hebben op een uitkering op grond van de WAO, WIA, WAZ of de Wajong bij of naar mate van een arbeidsongeschiktheid van 35% of meer of recht hebben op arbeidsondersteuning op grond van de Wajong, en die niet AWBZ verzekerd zijn (Tijdelijke regeling tegemoetkoming voor niet AWBZ-verzekerde arbeidsongeschikten)

De Minister van Sociale Zaken en Werkgelegenheid,  
Gelet op [artikel 3, eerste lid](../../../../../../../../../wet/kaderwet/szw-subsidies/BWBR0008754/README.md), juncto [artikel 9 van de Kaderwet SZW-subsidies](../../../../../../../../../wet/kaderwet/szw-subsidies/BWBR0008754/README.md) en [artikel 32d, tweede lid, van de Wet structuur uitvoeringsorganisatie werk en inkomen](../../../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);
Besluit:     
### Paragraaf  1  

####Algemene bepalingen

### Artikel  1  

####Begripsomschrijvingen

In deze regeling wordt verstaan onder: 

a.  *Minister:* Minister van Sociale Zaken en Werkgelegenheid;  

b.  *UWV:* het Uitvoeringsinstituut werknemersverzekeringen, genoemd in [hoofdstuk 5 van de Wet structuur uitvoeringsorganisatie werk en inkomen](../../../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);  

c.  *Wtcg:* [Wet tegemoetkoming chronisch zieken en gehandicapten](../../../../../../../../../wet/wet/tegemoetkoming/chronisch/zieken/en/gehandicapten/BWBR0025003/README.md).   

### Paragraaf  2  

####Recht op tegemoetkoming

### Artikel  2  

####Uitvoering van de regeling

Het UWV is belast met de uitvoering van deze regeling. 

### Artikel  3  

####Rechthebbende

Rechthebbende op grond van deze regeling is degene die: 

a. op 1 juli van het kalenderjaar recht heeft op: 

1°. een arbeidsongeschiktheidsuitkering op grond van de [Wet op de arbeidsongeschiktheidsverzekering](../../../../../../../../../wet/wet/op/de/arbeidsongeschiktheidsverzekering/BWBR0002524/README.md) bij een arbeidsongeschiktheid van 35% of meer;  

2°. een arbeidsongeschiktheidsuitkering op grond van [hoofdstuk 6 van de Wet werk en inkomen naar arbeidsvermogen](../../../../../../../../../wet/wet/werk/en/inkomen/naar/arbeidsvermogen/BWBR0019057/README.md);  

3°. een werkhervattingsuitkering gedeeltelijk arbeidsgeschikten op grond van [hoofdstuk 7 van de Wet werk en inkomen naar arbeidsvermogen](../../../../../../../../../wet/wet/werk/en/inkomen/naar/arbeidsvermogen/BWBR0019057/README.md);  

4°. een uitkering op grond van de [Wet arbeidsongeschiktheidsverzekering zelfstandigen](../../../../../../../../../wet/wet/arbeidsongeschiktheidsverzekering/zelfstandigen/BWBR0008656/README.md) bij een arbeidongeschiktheid van 35% of meer; of  

5°. arbeidsondersteuning of op een arbeidsongeschiktheidsuitkering op grond van de [Wet werk en arbeidsondersteuning jonggehandicapten](../../../../../../../../../wet/wet/werk/en/arbeidsondersteuning/jonggehandicapten/BWBR0008657/README.md) naar een mate van arbeidsongeschiktheid van 35% of meer; en    

b. woonachtig is op het grondgebied van: 

1°. één van de andere lidstaten van de Europese Unie dan Nederland;  

2°. een andere staat die partij is bij de Overeenkomst betreffende de Europese Economische Ruimte of Zwitserland;  

3°. Aruba, Curaçao, Sint Maarten, of de openbare lichamen Bonaire, Sint Eustatius en Saba, of  

4°. een staat waarmee Nederland een verdrag inzake sociale zekerheid heeft afgesloten; en    

c. geen recht heeft op een tegemoetkoming als bedoeld in [artikel 10 van de Wtcg](../../../../../../../../../wet/wet/tegemoetkoming/chronisch/zieken/en/gehandicapten/BWBR0025003/README.md).   

### Artikel  4  

####Tegemoetkoming

1.  De rechthebbende, bedoeld in artikel 3, heeft recht op een tegemoetkoming per kalenderjaar ter hoogte van het bedrag, genoemd in [artikel 4, tweede lid, van het Besluit tegemoetkoming chronisch zieken en gehandicapten](../../../../../../../../../AMvB/besluit/tegemoetkoming/chronisch/zieken/en/gehandicapten/BWBR0025007/README.md).   
2.  De persoon die met terugwerkende kracht tot en met uiterlijk 1 januari 2009 recht heeft op de tegemoetkoming, bedoeld in het eerste lid, heeft tevens recht op vergoeding van de wettelijke rente, bedoeld in [artikel 119 van boek 6 van het Burgerlijk Wetboek](../../../../../../../../../wet/burgerlijk/wetboek/boek/6/BWBR0005289/README.md).   
3.  Bij de berekening van de wettelijke rente, bedoeld in het tweede lid, kan voor rechthebbenden waarvan de tegemoetkoming wordt uitbetaald in 2013 als betaaldatum 31 december 2013 worden gehanteerd en kan voor rechthebbenden waarvan de tegemoetkoming wordt uitbetaald in de eerste drie maanden van 2014 als betaaldatum 31 maart 2014 worden gehanteerd.   
4.  De tegemoetkoming wordt slecht één keer over een jaar uitgekeerd, ook in het geval er over dat jaar meerdere aanspraken zijn op de tegemoetkoming op grond van twee of meer arbeidsongeschiktheidsuitkeringen, genoemd in artikel 3, onder a.  

### Artikel  5  

####Toekenning tegemoetkoming

Het UWV verstrekt de tegemoetkoming ambtshalve. 

### Artikel  6  

####Bepalingen van overeenkomstige toepassing

1.  [Artikel 11, derde en vierde lid, van de Wtcg](../../../../../../../../../wet/wet/tegemoetkoming/chronisch/zieken/en/gehandicapten/BWBR0025003/README.md) is van overeenkomstige toepassing, waarbij voor ‘tegemoetkomingen’ telkens wordt gelezen: tegemoetkoming als bedoeld in artikel 4 van de Tijdelijke regeling tegemoetkoming voor niet AWBZ-verzekerde arbeidsongeschikten.   
2.  Voor de toepassing van andere wetten dan de [kaderwet SZW-subsidies](../../../../../../../../../wet/kaderwet/szw-subsidies/BWBR0008754/README.md) en de [Wtcg](../../../../../../../../../wet/wet/tegemoetkoming/chronisch/zieken/en/gehandicapten/BWBR0025003/README.md), en de op die andere wetten berustende bepalingen wordt een tegemoetkoming op grond van deze regeling aangemerkt als een tegemoetkoming als bedoeld in [10 van de Wtcg](../../../../../../../../../wet/wet/tegemoetkoming/chronisch/zieken/en/gehandicapten/BWBR0025003/README.md).   
3.  [Hoofdstuk 5, afdeling 3, paragraaf 3 van de Regeling Wfsv](../../../../../../../../../ministeriele-regeling/regeling/wfsv/BWBR0019150/README.md), voor zover deze paragraaf betrekking heeft op de middelen voor het Toeslagenfonds, is van overeenkomstige toepassing.  

### Paragraaf  3  

####Financiering en verantwoording uitvoering door het UWV

### Artikel  7  

####Financiering

De minister verstrekt ten laste van ’s Rijks kas aan het UWV, ten gunste van het Toeslagenfonds, bedoeld in [artikel 31 van de Toeslagenwet](../../../../../../../../../wet/toeslagenwet/BWBR0004043/README.md), een uitkering voor de lasten van de door het UWV betaalde tegemoetkomingen als bedoeld in deze regeling en de daaraan verbonden uitvoeringskosten. 

### Paragraaf  4  

####Slotbepalingen

### Artikel  8  

####Inwerkingtreding

1.  Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2009.   
2.  Deze regeling vervalt op het tijdstip waarop het bij Koninklijke boodschap van 9 september 2013 ingediende voorstel van wet Afschaffing van de algemene tegemoetkoming voor chronisch zieken en gehandicapten, de compensatie voor het verplicht eigen risico, de fiscale aftrek van uitgaven voor specifieke zorgkosten en de tegemoetkoming specifieke zorgkosten en wijziging van de grondslag van de tegemoetkoming voor arbeidsongeschikten (kamerstuk nr. 33 726) tot wet wordt verheven en in werking treedt.   
3.  In afwijking van het tweede lid blijft deze regeling, zoals die luidde op de dag voor het tijdstip, bedoeld in het tweede lid, van toepassing op de administratieve en financiële afwikkeling van deze regeling.   
4.  In afwijking van het tweede lid blijft deze regeling, zoals die luidde op de dag voor het tijdstip, bedoeld in het tweede lid, tot één jaar na dit tijdstip van toepassing voor aanvragen van rechthebbenden die niet ambtshalve van het UWV de tegemoetkoming op basis van deze regeling hebben ontvangen.  

### Artikel  9  

####Citeertitel

Deze regeling wordt aangehaald als: Tijdelijke regeling tegemoetkoming voor niet AWBZ-verzekerde arbeidsongeschikten. 
Deze regeling zal met de toelichting in de Staatscourant worden geplaatst.   

Den Haag 
30 september 2013   

De 
Minister van Sociale Zaken en Werkgelegenheid, 
L.F. Asscher     
