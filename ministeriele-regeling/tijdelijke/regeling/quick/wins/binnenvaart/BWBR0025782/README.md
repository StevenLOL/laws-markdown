<meta http-equiv='Content-Type' content='text/html; charset=utf-8' />

##Tijdelijke regeling quick wins binnenvaart

De Staatssecretaris van Verkeer en Waterstaat,  
Gelet op de [artikelen 3a, tweede lid](../../../../../../../AMvB/besluit/infrastructuurfonds/BWBR0006264/README.md), en [28, tweede lid, van het Besluit Infrastructuurfonds](../../../../../../../AMvB/besluit/infrastructuurfonds/BWBR0006264/README.md) en op [artikel 17, vijfde lid, van de Financiële-verhoudingswet](../../../../../../../wet/financiële-verhoudingswet/BWBR0008290/README.md);
Besluit:    

### Artikel  1  

1.  In deze regeling wordt verstaan onder: 

*besluit:*[Besluit Infrastructuurfonds](../../../../../../../AMvB/besluit/infrastructuurfonds/BWBR0006264/README.md);  

*Minister:* Minister van Verkeer en Waterstaat.     
2.  In deze regeling wordt mede verstaan onder vaarweg: de met de primaire infrastructuur samenhangende voorzieningen, bedoeld in de [bijlage bij het besluit](../../../../../../../AMvB/besluit/infrastructuurfonds/BWBR0006264/README.md), onderdeel vaarwegen en waterbeheer, in de onderdelen: 

a. infrastructuur voor in-, uit- en overstappen van personen en laden, lossen en overslaan van goederen;  

b. infrastructuur ten behoeve van veiligheid, navigatie, verkeersregeling en communicatie; of  

c. geluidwerende voorzieningen als bedoeld onder milieu-infrastructuur.     

### Artikel  2  

1.  De Minister kan een specifieke uitkering verstrekken aan provincies en gemeenten voor de aanleg, waaronder mede begrepen de uitbreiding, van openbaar toegankelijke vaarwegen ten behoeve van de binnenvaart, die in beheer zijn of in eigendom bij die provincies of gemeenten.   
2.  Op de specifieke uitkering zijn de artikelen [4:30](../../../../../../../wet/algemene/wet/bestuursrecht/BWBR0005537/README.md), [4:31](../../../../../../../wet/algemene/wet/bestuursrecht/BWBR0005537/README.md), [4:35](../../../../../../../wet/algemene/wet/bestuursrecht/BWBR0005537/README.md), [4:37](../../../../../../../wet/algemene/wet/bestuursrecht/BWBR0005537/README.md), [4:38](../../../../../../../wet/algemene/wet/bestuursrecht/BWBR0005537/README.md), [4:42](../../../../../../../wet/algemene/wet/bestuursrecht/BWBR0005537/README.md), [4:44](../../../../../../../wet/algemene/wet/bestuursrecht/BWBR0005537/README.md), [4:45 tot en met 4:50](../../../../../../../wet/algemene/wet/bestuursrecht/BWBR0005537/README.md), [4:52](../../../../../../../wet/algemene/wet/bestuursrecht/BWBR0005537/README.md), [4:55](../../../../../../../wet/algemene/wet/bestuursrecht/BWBR0005537/README.md), [4:56](../../../../../../../wet/algemene/wet/bestuursrecht/BWBR0005537/README.md) en [4:57 van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md) van overeenkomstige toepassing.   

### Artikel  3  

1.  De kosten van investering, bedoeld in [artikel 5, eerste lid, van het besluit](../../../../../../../AMvB/besluit/infrastructuurfonds/BWBR0006264/README.md), worden slechts in aanmerking genomen voor zover het betreft de noodzakelijke, rechtstreeks aan de specifieke uitkering toe te rekenen, na indiening van de aanvraag en door de subsidieontvanger gemaakte en betaalde kosten.   
2.  Tot de investeringskosten behoort in ieder geval de aanschaf van goederen die uitsluitend ten behoeve van het project worden ingezet.   
3.  Tot de kosten, bedoeld in [artikel 5, eerste lid, onderdeel e, van het besluit](../../../../../../../AMvB/besluit/infrastructuurfonds/BWBR0006264/README.md) behoren de kosten van verbruikte materialen en hulpmiddelen, voor zover gebaseerd op historische aanschafprijzen.   
4.  Tot de kosten van investering behoren niet: 

a. kosten van algemene bestuurlijke aard;  

b. de kosten voor het verkrijgen van een accountantsverklaring.     
5.  [Artikel 5, tweede en derde lid, van het besluit](../../../../../../../AMvB/besluit/infrastructuurfonds/BWBR0006264/README.md), is van overeenkomstige toepassing.   

### Artikel  4  

1.  De specifieke uitkering bedraagt ten hoogste 50% van de begrote kosten van investering minus de begrote marktconforme directe opbrengsten voor de betrokken overheid, doch ten hoogste € 6.500.000.   
2.  Indien voor de uitvoering van het project andere bijdragen van de rijksoverheid of de Europese Unie worden verleend, wordt de specifieke uitkering op grond van deze regeling zodanig verlaagd dat de totale bijdrage van het Rijk niet meer dan 50% van de in het eerste lid bedoelde begrote kosten bedraagt.   
3.  Het bedrag van de specifieke uitkering wordt jaarlijks geïndexeerd volgens de Indexering Bruto Overheids Investeringen (IBOI), zoals toegepast door de Minister van Financiën bij Voorjaarsnota.   

### Artikel  5  

Het plafond voor het totaal van de specifieke uitkeringen op grond van deze regeling bedraagt € 112.000.000.  

### Artikel  6  

Een aanvraag voor een specifieke uitkering wordt uiterlijk ingediend vier weken na de inwerkingtreding van deze regeling.  

### Artikel  7  

1.  De aanvraag voor een specifieke uitkering wordt ingediend volgens een daarvoor door de Minister ter beschikking gesteld formulier en gaat vergezeld van: 

a. een vastgestelde netwerkanalyse voor binnenhavens en vaarwegen die betrekking heeft op de regio waarbinnen het project is gelegen en waaruit blijkt welk streefbeeld de desbetreffende regionale overheid heeft voor verdere versterking en ontwikkeling van binnenhavens en welke keuzes daarbij worden gemaakt;  

b. een maatschappelijke kosten-batenanalyse op hoofdlijnen volgens de OEI-systematiek, zoals opgenomen in de bijlage bij deze regeling;  

c. een besluit van het college van burgemeester en wethouders of van het college van gedeputeerde staten waaruit blijkt dat bestuurlijk draagvlak bestaat voor het desbetreffende project.     
2.  Aanvragen als bedoeld in de brief van de Staatssecretaris van Verkeer en Waterstaat van 1 juli 2008, nr. VENW/DGTL-2008/287.BV betreffende ‘Quick wins binnenhavens’ die zijn ingediend voor 2 oktober 2008 en die naar het oordeel van de Minister betrekking hebben op hetgeen in artikel 2, eerste lid, is bepaald: 

a. worden gelijkgesteld met aanvragen in de zin van deze regeling; en  

b. behoeven niet te voldoen aan het in het eerste lid bedoelde vormvoorschrift, voorzover deze aanvragen naar het oordeel van de Minister een voldoende duidelijke beschrijving van het project bevatten.     

### Artikel  8  

Een project komt slechts voor een specifieke uitkering in aanmerking, indien: 

a. de desbetreffende infrastructuur in eigendom of in beheer is van de gemeente of van de provincie die de specifieke uitkering aanvraagt;  

b. de desbetreffende infrastructuur openbaar toegankelijk is;  

c. het project uiterlijk aanvangt in 2011 en uiterlijk wordt voltooid in 2013, tenzij de Minister van oordeel is dat genoemde termijnen niet haalbaar zijn en deswege afwijking toestaat;  

d. het project uit oogpunt van nautische veiligheid of nautisch beheer naar het oordeel van de Minister geen bezwaren ontmoet;  

e. het project geen betrekking heeft op een zeehaven als bedoeld in de nota ‘Zeehavens: ankers van de economie’; <sup> 1  Kamerstukken II 29862, nr. 1.  </sup>  

f. de uitkomst van de maatschappelijke kosten-batenanalyse, bedoeld in artikel 7, eerste lid, onderdeel b, ten minste 1 bedraagt;  

g. het project of onderdelen van het project niet zijn opgenomen in het Meerjarenprogramma Infrastructuur en Transport;  

h. de aanvrager desgevraagd heeft aangetoond dat de specifieke uitkering wordt aangewend overeenkomstig de voorschriften van de Europese Unie omtrent staatssteun.    

### Artikel  9  

1.  Na het in artikel 6 genoemde tijdstip worden de aanvragen waarop artikel 7, tweede lid, of artikel 8 van toepassing is in rangorde geplaatst naar de mate van effectiviteit van het desbetreffende project, zijnde de relatie tussen de hoogte van de specifieke uitkering en de mate waarin de voorgestelde projecten voldoen aan de volgende criteria: 

a. de mate waarin de regionale bereikbaarheid voor goederenvervoer over water verbetert;  

b. de waarde en potentie voor het transport over water;  

c. de mate van bestuurlijk draagvlak; en  

d. de haalbaarheid van het project binnen de tijd en het opgegeven budget.     
2.  Voor zover de specifieke uitkering, berekend met toepassing van artikel 4 en met inachtneming van de in het eerste lid bedoelde rangorde, lager is dan het plafond voor deze regeling, genoemd in artikel 5, verleent de Minister de specifieke uitkering.   

### Artikel  10  

1.  De aanvraag voor een specifieke uitkering wordt afgewezen: 

a. indien de aanvraag dan wel de activiteit waarop de aanvraag betrekking heeft niet voldoet aan de artikelen 2, eerste lid, 6, 7 en 8; of  

b. voor zover ingevolge artikel 9 het budget is uitgeput.     
2.  De Minister kan op afgewezen aanvragen als bedoeld in het eerste lid, onderdeel b, alsnog een specifieke uitkering toekennen, voor zover binnen het plafond middelen vrijvallen doordat een uitkering of subsidie op een reeds toegekende aanvraag wordt ingetrokken of op een lager bedrag wordt vastgesteld.   

### Artikel  11  

De Minister beslist op de aanvraag binnen 22 weken na het in artikel 6 genoemde tijdstip. De beslistermijn kan, indien de complexiteit hiertoe naar het oordeel van de Minister aanleiding geeft, verlengd worden met ten hoogste acht weken.  

### Artikel  12  

De ontvanger van de specifieke uitkering doet onverwijld schriftelijk mededeling aan de Minister van alle omstandigheden die van invloed kunnen zijn op de verstrekking van de specifieke uitkering.  

### Artikel  13  

1.  Provincies en gemeenten leggen jaarlijks verantwoording af over de besteding van de specifieke uitkering conform [artikel 17a van de Financiële-verhoudingswet](../../../../../../../wet/financiële-verhoudingswet/BWBR0008290/README.md) via het principe van ‘single information single audit’.   
2.  Indien in de verantwoordingsinformatie, bedoeld in het eerste lid, is opgenomen dat het project is afgerond, geldt deze mededeling als een aanvraag tot vaststelling van de specifieke uitkering.   
3.  Provincies en gemeenten verstrekken, naast de verantwoording als bedoeld in het eerste lid, na afloop van de specifieke uitkering informatie aan de minister over de realisatie van de doelen of beoogde resultaten.   

### Artikel  14  

1.  De Minister stelt de specifieke uitkering vast binnen dertien weken na ontvangst van de aanvraag daartoe.   
2.  Indien de vaststellingsbeschikking niet binnen dertien weken kan worden afgegeven, stelt de Minister de aanvrager daarvan in kennis en stelt een redelijke termijn, waarbinnen de beschikking alsnog zal worden afgegeven.   

### Artikel  15  

1.  De Minister kan voorschotten verlenen tot ten hoogste 80% van de in totaal verleende specifieke uitkering.   
2.  De verlening bevat in ieder geval de fasering van de voorschotbetaling.   
3.  De Minister verleent geen voorschot, indien naar zijn oordeel gegronde redenen bestaan om aan te nemen dat de voor de uitvoering van het project benodigde besluiten niet zullen worden genomen.   

### Artikel  16  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  

### Artikel  17  

Deze regeling wordt aangehaald als: Tijdelijke regeling quick wins binnenvaart.  
Deze regeling zal met de toelichting in de Staatscourant worden geplaatst.  

De 
Staatssecretaris van Verkeer en Waterstaat, 
J.C.Huizinga-Heringa  

### Bijlage  

####, bedoeld in artikel 7, eerste lid, onderdeel b 

Berekend dient te worden: 

a. wat de transportvoordelen zijn van het project in termen van efficiency, (bijvoorbeeld toepassing van grotere schepen door grotere diepgang door baggeren), tijdwinst (zowel als gevolg van betere overslag of herstructurering van bedrijventerreinen als tijdwinst in de keten) en modal-shifteffect (zowel extra groei als het voorkomen dat vervoer van het water naar de weg gaat). Voor de berekening wordt gebruik gemaakt van de kaders en toelichting die vermeld zijn in een van de bijlagen van het aanvraagformulier. Voor zover mogelijk worden de verwachte transportvoordelen onderbouwd met bewijsstukken in de vorm van intentieverklaringen van het betrokken vervoerend en verladend bedrijfsleven.  

b. welke directe economische voordelen worden behaald uit het project als gevolg van vrijkomende grond. Deze voordelen dienen te worden uitgedrukt in netto contante waarde over een periode van 30 jaar. Hierbij wordt een discontovoet gehanteerd van 5,5%.   In de berekening blijven buiten beschouwing: 

a. andere (externe) baten voor de maatschappij, zoals milieu en veiligheid;  

b. de kosten voor beheer en onderhoud; en  

c. de inkomsten uit havengelden.   De maatschappelijke kosten en baten op hoofdlijnen worden berekend volgens het rekenmodel dat verkregen kan worden via www.verkeerenwaterstaat.nl/binnenhavens. 
