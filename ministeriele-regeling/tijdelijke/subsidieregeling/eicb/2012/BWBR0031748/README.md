<meta http-equiv='Content-Type' content='text/html; charset=utf-8' />

##Regeling van de Minister van Infrastructuur en Milieu, van 27 juni 2012, nr. IENM/BSK-2012/107338, tot de tijdelijke verstrekking van subsidies aan de Stichting Projecten Binnenvaart ten behoeve van de ontwikkeling en verspreiding van kennis op het terrein van de binnenvaart (Tijdelijke subsidieregeling EICB 2012)

De Minister van Infrastructuur en Milieu,  
Gelet op de [artikelen 2, onderdelen a en c](../../../../../../wet/kaderwet/subsidies/verkeer/en/waterstaat/BWBR0009196/README.md), en [3 van de Kaderwet subsidies Verkeer en Waterstaat](../../../../../../wet/kaderwet/subsidies/verkeer/en/waterstaat/BWBR0009196/README.md);
Besluit:    

### Artikel  1  

In deze regeling wordt verstaan onder: 

*algemene indirecte kosten:* loonkosten van het management, de secretariële en de boekhoudkundige ondersteuning, huisvestingskosten en kosten van aanschaf van computerapparatuur en kantoorbehoeften;  

*directe kosten:* kosten die een rechtstreekse relatie hebben met expertiseontwikkeling en innovatie bevorderende activiteiten op het terrein van de binnenvaart;  

*EICB:* onder de stichting ressorterend bureau voor expertise en innovatie ten dienste van de binnenvaartsector;  

*minister:* Minister van Infrastructuur en Milieu;  

*stichting:* Stichting Projecten Binnenvaart, gevestigd te Rotterdam.    

### Artikel  2  

1.  De minister verstrekt de stichting jaarlijks een subsidie om het EICB in staat te stellen de kennisontwikkeling en de verspreiding van kennis op het terrein van de binnenvaart te versterken.   
2.  Voor subsidie komen in aanmerking de gemaakte en betaalde directe kosten en de, op basis van bedrijfseconomisch aanvaardbare principes, rechtstreeks aan de in het eerste lid bedoelde activiteiten toe te rekenen algemene indirecte kosten.   
3.  De stichting verstrekt het EICB geen middelen voor activiteiten die in concurrentie met derden worden ontplooid of zouden kunnen worden ontplooid.   
4.  De subsidie wordt per boekjaar verleend.   

### Artikel  3  

De subsidie voor de gezamenlijke directe en algemene indirecte kosten van de stichting ten behoeve van de activiteit, bedoeld in artikel 2, eerste lid, bedraagt tot 1 januari 2014 ten hoogste € 400.000,–, waarvan per boekjaar ten hoogste € 200.000,–.  

### Artikel  4  

De subsidie voor de algemene indirecte kosten bedraagt jaarlijks een op basis van de begroting door de minister te bepalen percentage van de directe kosten en wordt vermeld bij de subsidieverlening.  

### Artikel  5  

[Afdeling 4.2.8 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) is van toepassing.  

### Artikel  6  

1.  De aanvraag van de subsidie voor de boekjaren 2012, onderscheidenlijk 2013, dient uiterlijk 1 maand na het van kracht worden van deze regeling, onderscheidenlijk uiterlijk 1 november 2012, te zijn ingediend bij het Ministerie van Infrastructuur en Milieu.   
2.  De subsidieverlening geschiedt uiterlijk 13 weken na ontvangst van een subsidieaanvraag.   

### Artikel  7  

Gevallen als bedoeld in [artikel 4:50, eerste lid, onder c, van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md), waarin de minister de subsidieverlening kan intrekken of ten nadele van de stichting kan wijzigen, zijn: 

a. de stichting krijgt voor de uitoefening van de gesubsidieerde activiteiten tevens andere financiële bijdragen;  

b. met de door de subsidie verstrekte gelden is vermogen gevormd;  

c. de stichting is ontbonden;  

d. de accountantscontrole mondt niet uit in een eenduidig oordeel omdat de stichting niet heeft voldaan aan artikel 10, eerste lid, dan wel uit de accountantsverklaring blijkt dat de gedeclareerde kosten niet subsidiabel zijn op grond van artikel 2;  

e. het in [artikel 4:75, eerste lid, van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) bedoelde activiteitenverslag voldoet niet aan [artikel 4:80 van die wet](../../../../../../wet/algemene/wet/bestuursrecht/BWBR0005537/README.md).    

### Artikel  8  

De stichting doet de minister onverwijld melding zodra aannemelijk is dat de activiteiten waarvoor de subsidie is verleend niet of niet geheel zullen worden verricht of dat niet of niet geheel zal worden voldaan aan de verplichtingen die aan de subsidie verbonden zijn.  

### Artikel  9  

1.  De minister kan de stichting voorschotten verlenen. Het voorschot bedraagt maximaal 80% van de toegekende subsidie.   
2.  De bevoorschotting wordt gelijktijdig met de subsidieverlening gegeven.   

### Artikel  10  

1.  De stichting draagt er zorg voor dat de externe accountant van de stichting en de minister of een door de minister aangewezen accountant te allen tijde kunnen controleren of de verleende subsidie is aangewend overeenkomstig deze regeling.   
2.  De stichting voert haar administratie op een zodanige wijze dat onderscheid wordt gemaakt tussen: 

a. de kosten die verband houden met de activiteit, bedoeld in artikel 2, eerste lid;  

b. de kosten van andere activiteiten die de stichting, eventueel voor derden, uitvoert.     

### Artikel  11  

1.  De accountantsverklaring bedoeld in [artikel 4:78, derde lid, van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) voldoet aan het toepasselijke model van de accountantsverklaringen, zoals uitgegeven door een beroepsorganisatie als bedoeld in [artikel 393, eerste lid van Boek 2 van het Burgerlijk Wetboek](../../../../../../wet/burgerlijk/wetboek/boek/2/BWBR0003045/README.md). De algemene uitgangspunten en specifieke vereisten voor de controle worden opgenomen in een bij de subsidieverlening gevoegd controleprotocol.   
2.  De minister of een door hem aan te wijzen accountant kan een onderzoek uitvoeren bij de externe accountant van de stichting ter toetsing van de naleving van het controleprotocol. De kosten hiervan zijn voor rekening van de minister, tenzij van onjuistheden blijkt. Indien een review wordt gehouden wordt hierover overleg gevoerd met de stichting.   

### Artikel  12  

1.  De subsidieontvanger dient uiterlijk 13 weken na afloop van het boekjaar een aanvraag tot vaststelling van de subsidie in.   
2.  De minister stelt uiterlijk 22 weken na ontvangst van de aanvraag tot subsidievaststelling de subsidie vast.   

### Artikel  13  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en vervalt met ingang van 1 januari 2014, met dien verstande dat zij van toepassing blijft op de subsidies die voor die datum zijn verleend.  

### Artikel  14  

Deze regeling wordt aangehaald als: Tijdelijke subsidieregeling EICB 2012.  
Deze regeling zal met de toelichting in de Staatscourant worden geplaatst.  

De 
Minister van Infrastructuur en Milieu,
M.H.Schultz van Haegen-Maas Geesteranus   
