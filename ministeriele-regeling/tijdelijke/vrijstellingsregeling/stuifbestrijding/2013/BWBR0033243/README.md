<meta http-equiv='Content-Type' content='text/html; charset=utf-8' />

##Regeling van de Staatssecretaris van Economische Zaken van 11 april 2013, nr. WJZ / 13059419, tot tijdelijke vrijstelling van artikel 5, eerste lid, van het Besluit gebruik meststoffen (Tijdelijke vrijstellingsregeling stuifbestrijding 2013)

De Staatssecretaris van Economische Zaken,  
Handelende in overeenstemming met de Staatssecretaris van Infrastructuur en Milieu;

Gelet op [artikel 64, derde lid, van de Wet bodembescherming](../../../../../../wet/wet/bodembescherming/BWBR0003994/README.md);
Besluit:    

### Artikel  1  

In deze regeling wordt verstaan onder: 

a. *bouwland:* hetgeen daaronder wordt verstaan in [artikel 1, eerste lid, onderdeel d, van het Besluit gebruik meststoffen](../../../../../../AMvB/besluit/gebruik/meststoffen/BWBR0009066/README.md);  

b. *Dienst Regelingen:* Dienst Regelingen van het Ministerie van Economische Zaken;  

c. *runderdrijfmest:* drijfmest als bedoeld in [artikel 1, eerste lid, onderdeel j, van het Besluit gebruik meststoffen](../../../../../../AMvB/besluit/gebruik/meststoffen/BWBR0009066/README.md), afkomstig van runderen;  

d. *veenkoloniaal gebied:* gronden in de provincie Drenthe, de provincie Groningen ten zuiden van het Eemskanaal en de provincie Overijssel ten noorden van de lijn Zwolle, Ommen en Coevorden;  

e. *zand- of lössgrond:* hetgeen daaronder wordt verstaan in [artikel 1, eerste lid, onderdeel o van de Meststoffenwet](../../../../../../wet/meststoffenwet/BWBR0004054/README.md).    

### Artikel  2  

Ter voorkoming van schade aan gewassen door winderosie, wordt vrijstelling verleend van het verbod, bedoeld in [artikel 5, eerste lid, van het Besluit gebruik meststoffen](../../../../../../AMvB/besluit/gebruik/meststoffen/BWBR0009066/README.md), voor zover het gaat om de aanwending van runderdrijfmest die gelijkmatig wordt verspreid en waarbij: 

a. gelijktijdig, met dezelfde machine, minimaal eenzelfde hoeveelheid water gelijkmatig over de toegediende runderdrijfmest wordt gesproeid;  

b. volgtijdelijk vanuit een aparte tankwagen, binnen maximaal 20 seconden nadat de runderdrijfmest is verspreid, minimaal een zelfde hoeveelheid water gelijkmatig over de toegediende runderdrijfmest wordt gesproeid.    

### Artikel  3  

Artikel 2 is uitsluitend van toepassing: 

a. op bouwland, gelegen op zand- of lössgrond, in veenkoloniaal gebied;  

b. indien op het perceel een gewas is ingezaaid, geplant of gepoot;  

c. indien uiterlijk 24 uur voorafgaand aan het tijdstip waarop gebruikt gemaakt gaat worden van de vrijstelling, hiervan melding wordt gedaan door de grondgebruiker op de wijze zoals aangegeven op de website van Dienst Regelingen, onder vermelding van: 

1°. naam, adres en KvK-nummer van de grondgebruiker;  

2°. locatie van het perceel (plaats, straat ter hoogte van huisnummer);  

3°. perceelnummer (het volgnummer van perceel zoals opgegeven bij: Opgave gewaspercelen, Gecombineerde opgave 2012, waarop de runderdrijfmest zal worden aangewend;  

4°. datum en tijdstip waarop van de vrijstelling gebruik gemaakt zal worden.    

d. tussen een half uur vóór zonsopgang en een half uur ná zonsondergang.    

### Artikel  4  

Deze regeling treedt in werking met ingang van dag na de dagtekening van de Staatscourant waarin zij wordt geplaatst en vervalt met ingang van 1 juni 2013.  

### Artikel  5  

Deze regeling wordt aangehaald als: Tijdelijke vrijstellingsregeling stuifbestrijding 2013.  
Deze regeling zal met de toelichting in de Staatscourant worden geplaatst.   

's-Gravenhage 
11 april 2013   

De 
Staatssecretaris van Economische Zaken,
S.A.M.Dijksma   
