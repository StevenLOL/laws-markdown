<meta http-equiv='Content-Type' content='text/html; charset=utf-8' />

##Besluit van de Staatssecretaris van Economische Zaken, van 3 maart 2015, nr. 15025075, houdende tijdelijke vrijstelling op grond van artikel 38 van de Wet gewasbeschermingsmiddelen en biociden ter bestrijding van onkruiden in de onbedekte teelt van hyacint, tulp, lelie, gezaaide zomerbloemen, bloemenzaadteelt, spinazie en de spinaziezaadteelt (Tijdelijke vrijstelling ter bescherming van de onbedekte teelt van hyacint, tulp, lelie, gezaaide zomerbloemen, bloemenzaadteelt, spinazie en de spinaziezaadteelt tegen onkruid 2015)

De Staatssecretaris van Economische Zaken,  
Handelende in overeenstemming met de Staatssecretaris van Infrastructuur en Milieu;

Gelet op artikel 38 van de Wet gewasbeschermingsmiddelen en biociden en artikel 53 van de Verordening (EG) nr. 1107/2009 van het Europese Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad (PbEU 2009, L 309);
Besluit:    

### Artikel  1  

Tijdelijke vrijstelling als bedoeld in artikel 38 van de Wet gewasbeschermingsmiddelen en biociden en artikel 53 van Verordening (EG) nr. 1107/2009 wordt verleend voor het gebruik van het gewasbeschermingsmiddel Agrichem Asulam 2, voorheen toegelaten onder toelatingsnummer 11078 N ter bescherming van de onbedekte teelt van hyacint, tulp, lelie, gezaaide zomerbloemen, bloemenzaadteelt, spinazie en de spinaziezaadteelt tegen onkruid. 

### Artikel  2  

De vrijstelling is slechts van toepassing indien de gebruiksvoorschriften in de bijlage bij dit besluit worden nageleefd. 

### Artikel  3  

Dit besluit treedt in werking met ingang van 15 maart 2015 en vervalt met ingang van 30 augustus 2015 met dien verstande dat de vrijstelling voor het gebruik van het gewasbeschermingsmiddel Agrichem Asulam 2: 

a) in de teelt van hyacint, tulp geldt met ingang van 15 maart 2015 en vervalt met ingang van 13 juli 2015.  

b) in de teelt van gezaaide zomerbloemen en bloemenzaad geldt met ingang van 15 maart 2015 en vervalt 11 juli 2015.  

c) in de teelt van spinaziezaad geldt met ingang van 15 maart 2015 en vervalt met ingang van 11 juli 2015.  

d) in de teelt van lelie geldt met ingang van 20 april 2015 en vervalt met ingang van 18 augustus 2015;  

e) in de teelt van spinazie geldt met ingang van 26 april 2015 en vervalt met ingang van 30 augustus 2015.   

### Artikel  4  

Dit besluit wordt aangehaald als: Tijdelijke vrijstelling ter bescherming van de onbedekte teelt van hyacint, tulp, lelie, gezaaide zomerbloemen, bloemenzaadteelt, spinazie en de spinaziezaadteelt tegen onkruid 2015. 
Dit besluit zal met de toelichting in de Staatscourant worden geplaatst.  

De 
Staatssecretaris van Economische Zaken, namens deze: 
J.P. Hoogeveen  
Directeur-Generaal Agro   

### Bijlage  

*Wettelijk gebruiksvoorschrift*   *Naam middel: AGRICHEM ASULAM 2*   *Toelatingsnummer: voorheen 11078*  

####Wettelijk Gebruiksvoorschrift

Toegestaan is uitsluitend het professionele gebruik als onkruidbestrijdingsmiddel in de volgende toepassingsgebieden (volgens Definitielijst toepassingsgebieden versie 2.0, Ctgb juni 2011) onder de vermelde toepassingsvoorwaarden.  

| Toepassingsgebied  | Type toepassing  | Te bestrijden organisme  | Dosering (middel) per toepassing  | Maximaal aantal toepassingen per teeltcyclus of per 12 maanden  | Maximaal aantal liter middel per ha per teeltcyclus of per 12 maanden  | Minimum interval tussen toepassingen in dagen  |
|:---|:---|:---|:---|:---|:---|:---|
| Spinazie (productieteelt) onbedekte teelt  | voor opkomst  | Breedbladige onkruiden en eenjarige grasachtige onkruiden  | 6 – 7,5 l/ha  | 1 per teeltcyclus  | 7,5 l/ha per teeltcyclus  | --- |
| Spinazie (zaadteelt) onbedekte teelt  | voor opkomst en/of na opkomst  | Breedbladige onkruiden en eenjarige grasachtige onkruiden  | 6 – 7,5 l/ha  | 2 per teeltcyclus  | 12 l/ha per teeltcyclus  | 14  |
| Hyacint onbedekte teelt  | na opkomst  | Breedbladige onkruiden  | 4 – 6 l/ha  | 2 per teeltcyclus  | 12 l/ha per teeltcyclus  | 14  |
| Tulp onbedekte teelt  | na opkomst  | Breedbladige onkruiden  | 4 – 6 l/ha  | 2 per teeltcyclus  | 12 l/ha per teeltcyclus  | 14  |
| Lelie onbedekte teelt  | na opkomst  | Breedbladige onkruiden  | 4 – 6 l/ha  | 2 per teeltcyclus  | 12 l/ha per teeltcyclus  | 14  |
| Gezaaide zomerbloemen onbedekte teelt  | voor opkomst en/of na opkomst  | Breedbladige onkruiden  | 4 – 7,5 l/ha  | 2 per 12 maanden  | 12 l/ha per 12 maanden  | 14  |
| Bloemenzaad onbedekte teelt  | voor opkomst en/of na opkomst  | Breedbladige onkruiden  | 4 – 7,5 l/ha  | 2 per 12 maanden  | 12 l/ha per 12 maanden  | 14  |

De gevoeligheid van de onkruiden is afhankelijk van het toepassingstijdstip, de dosering is afhankelijk van de grondsoort. Agrichem Asulam 2 moet worden toegepast in minstens 600 liter water per ha. In lelie kan de toepassing van Agrichem Asulam 2 onder bepaalde omstandigheden (warm weer, veel instraling) en in sommige cultivars leiden tot enige gewasreactie in de vorm van lichtgroene bladvlekjes. 

####Toepassingsvoorwaarden

Om het grondwater te beschermen mag dit product niet worden toegepast in grondwaterbeschermingsgebieden. Gezien de beperkte ervaring en het grote assortiment aan gewassen in gezaaide zomerbloemen en gewassen bestemd voor bloemenzaadproductie verdient het aanbeveling, voor zover geen ervaring werd opgedaan, door middel van een proefbespuiting vast te stellen of het te behandelen gewas het middel goed verdraagt. In aanvulling op de maatregelen die gelden conform het Activiteitenbesluit Milieubeheer (teeltvrije zones) moet het volgende in acht worden genomen: Om in het water levende organismen en niet tot de doelsoorten behorende planten te beschermen geldt dat toepassing van het middel uitsluitend is toegestaan indien gebruik wordt gemaakt van minimaal 75% driftreducerende spuitdoppen in combinatie met een kantdop. 

