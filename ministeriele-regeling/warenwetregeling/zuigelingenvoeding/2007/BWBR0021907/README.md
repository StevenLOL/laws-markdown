<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 15 mei 2007, nr. VGP/VV 2769236, inzake volledige zuigelingenvoeding en opvolgzuigelingenvoeding (Warenwetregeling zuigelingenvoeding 2007)

De Minister van Volksgezondheid, Welzijn en Sport,  
Handelende in overeenstemming met de Ministers van Landbouw, Natuur en Voedselkwaliteit, en van Economische Zaken;

Gelet op richtlijn nr. 2006/141/EG van de Commissie van de Europese Gemeenschappen van 22 december 2006 (PbEU L 401) inzake volledige zuigelingenvoeding en opvolgzuigelingenvoeding en tot wijziging van richtlijn 1999/21/EG, alsmede op [artikel 10, eerste lid, van het Warenwetbesluit Producten voor bijzondere voeding](../../../../../KB/warenwetbesluit/producten/voor/bijzondere/voeding/BWBR0005489/README.md);
Besluit:    

### Artikel  1  

In deze regeling wordt verstaan onder: 

a. richtlijn 2006/141/EG: richtlijn nr. 2006/141/EG van de Commissie van de Europese Gemeenschappen van 22 december 2006 (PbEU L 401) inzake volledige zuigelingenvoeding en opvolgzuigelingenvoeding en tot wijziging van richtlijn 1999/21/EG;  

b. zuigelingen: kinderen jonger dan twaalf maanden;  

c. peuters: kinderen tussen één en drie jaar;  

d. volledige zuigelingenvoeding: levensmiddelen die: 

1°. speciaal bedoeld zijn om als voeding voor zuigelingen in de eerste levensmaanden te worden gebruikt; en  

2°. zolang nog geen passende aanvullende voeding wordt gegeven, volledig aan de voedingsbehoeften van deze zuigelingen voldoen;    

e. opvolgzuigelingenvoeding: levensmiddelen die:   

1°. speciaal bedoeld zijn om als voeding voor zuigelingen te worden gebruikt wanneer passende aanvullende voeding wordt gegeven; en  

2°. het belangrijkste vloeibare bestanddeel vormen van de steeds gevarieerder worden voeding van deze zuigelingen.    

### Artikel  2  

Het bereiden en verhandelen van: 

a. volledige zuigelingenvoeding; en  

b. opvolgzuigelingenvoeding   geschiedt met inachtneming van de artikelen 2, 3, en 5 tot en met 14, van richtlijn 2006/141/EG.  

### Artikel  3  

1.  Voorlichting over de voeding van zuigelingen en peuters voldoet aan artikel 15, eerste lid, van richtlijn 2006/141/EG.   
2.  Voorlichtingsmateriaal en educatief materiaal over zuigelingenvoeding, bestemd voor zwangere vrouwen en moeders van zuigelingen en peuters, voldoen aan artikel 15, tweede lid, van richtlijn 2006/141/EG.   

### Artikel  4  

1.  Schenkingen van voorlichtingsmateriaal of educatief materiaal en de daarvoor benodigde apparatuur, voldoen aan artikel 15, derde lid, van richtlijn 2006/141/EG.   
2.  Schenkingen of leveringen van volledige zuigelingenvoeding tegen lage prijzen, voldoen aan artikel 15, vierde lid, van richtlijn 2006/141/EG.   

### Artikel  5  

1.  De Voedsel en Waren Autoriteit is de bevoegde autoriteit, bedoeld in artikel 9 van richtlijn 2006/141/EG.   
2.  Onze Minister is de nationale instantie, bedoeld in artikel 15, derde lid, van richtlijn 2006/141/EG.   

### Artikel  6  

1.  Handelen in strijd met de artikelen 2, 3 of 4, van deze regeling, is toegestaan tot 31 december 2009, voor zover ter zake de voorschriften in acht zijn genomen, gesteld bij de [Warenwetregeling Zuigelingenvoeding](../../../../../ministeriele-regeling/warenwetregeling/zuigelingenvoeding/BWBR0006126/README.md) zoals die luidde onmiddellijk vóór de inwerkingtreding van deze regeling.   
2.  In afwijking van artikel 2 mag tot 1 januari 2012 dieetvoeding voor medisch gebruik, speciaal bestemd voor zuigelingen, bedoeld in [artikel 5, tweede lid, van de Warenwetregeling Dieetvoeding voor medisch gebruik](../../../../../ministeriele-regeling/warenwetregeling/dieetvoeding/voor/medisch/gebruik/BWBR0010600/README.md), bereid en verhandeld worden zonder daarbij artikel 7, eerste en tweede lid, van richtlijn 2006/141/EG, in acht te nemen.   

### Artikel  7  

Een wijziging van de artikelen 2, 3, en 5 tot en met 15, van richtlijn 2006/141/EG, gaat voor de toepassing van deze regeling gelden met ingang van de dag waarop aan de betrokken wijzigingsrichtlijn uitvoering moet zijn gegeven, tenzij bij ministerieel besluit, dat in de Staatscourant wordt bekendgemaakt, een ander tijdstip wordt vastgesteld.  

### Artikel  8  

Wijzigt de Warenwetregeling Dieetvoeding voor medisch gebruik.   

### Artikel  9  

De [Warenwetregeling Zuigelingenvoeding](../../../../../ministeriele-regeling/warenwetregeling/zuigelingenvoeding/BWBR0006126/README.md) wordt ingetrokken.  

### Artikel  10  

Deze regeling treedt in werking met ingang van de tweede dag na de dagtekening van de Staatscourant waarin deze regeling wordt geplaatst.  

### Artikel  11  

Deze regeling wordt aangehaald als: Warenwetregeling zuigelingenvoeding 2007.  
Deze regeling zal met de toelichting in de Staatscourant worden geplaatst.  

De 
Minister van Volksgezondheid, Welzijn en Sport, 
A.Klink   
