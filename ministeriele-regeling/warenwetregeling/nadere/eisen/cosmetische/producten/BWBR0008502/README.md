<meta http-equiv='Content-Type' content='text/html; charset=utf-8' />

##Warenwetregeling nadere eisen cosmetische producten

De Staatssecretaris van Volksgezondheid, Welzijn en Sport,  
handelende in overeenstemming met de Minister van Economische Zaken;

Gelet op de negentiende richtlijn 96/41/EG van de Commissie van de Europese Gemeenschappen van 25 juni 1996 tot aanpassing aan de vooruitgang van de techniek van de bijlagen II, III, VI en VII van Richtlijn 76/768/EEG van de Raad betreffende de onderlinge aanpassing van de wetgevingen der Lid-Staten inzake kosmetische produkten (PbEG L 198), alsmede op [artikel 3, tweede lid, onder b, c en d van het Warenwetbesluit kosmetische produkten](../../../../../../../AMvB/warenwetbesluit/cosmetische/producten/BWBR0007603/README.md);
Besluit:    

### Artikel  1  

1.  Cosmetische producten worden vervaardigd volgens goede productiepraktijken.   
2.  Een cosmetisch product, vervaardigd in overeenstemming met de norm NEN-EN-ISO 22716, wordt vermoed te zijn vervaardigd overeenkomstig het eerste lid.   
3.  Het eerste lid is niet van toepassing op cosmetische producten die rechtmatig zijn vervaardigd of in de handel zijn gebracht in een andere lidstaat van de Europese Unie of in een staat, niet zijnde een lidstaat van de Europese Unie, die partij is bij een tot een douane-unie strekkend Verdrag, dan wel rechtmatig zijn vervaardigd in een staat die partij is bij een tot een vrijhandelszone strekkend Verdrag dat Nederland bindt.   

### Artikel  2  

Cosmetische producten bevatten geen stoffen vermeld in bijlage II van richtlijn 76/768/EEG.  

### Artikel  3  

Cosmetische producten bevatten de in bijlage III van richtlijn 76/768/EEG genoemde stoffen in de in die bijlage bepaalde gehalten en met inachtneming van de in die bijlage gestelde voorwaarden.  

### Artikel  4  

Cosmetische producten bevatten de in bijlage IV van richtlijn 76/768/EEG genoemde kleurstoffen uitsluitend in de in die bijlage bepaalde gehalten en met inachtneming van de in die bijlage gestelde voorwaarden.  

### Artikel  5  

Cosmetische producten bevatten de in bijlage VI van richtlijn 76/768/EEG genoemde conserveermiddelen uitsluitend in de in die bijlage bepaalde gehalten en met inachtneming van de in die bijlage gestelde voorwaarden.  

### Artikel  6  

Cosmetische producten bevatten de in bijlage VII van richtlijn 76/768/EEG genoemde UV-filters uitsluitend in de in die bijlage bepaalde gehalten en met inachtneming van de in die bijlage gestelde voorwaarden.  

### Artikel  7  

Een methode als opgenomen in de bijlage van verordening (EG) nr. 440/2008 van de Commissie van de Europese Gemeenschappen van 30 mei 2008 (PbEU L 142) houdende vaststelling van testmethoden uit hoofde van Verordening (EG) nr. 1907/2006 van het Europees Parlement en de Raad inzake de registratie en beoordeling van en de autorisatie en beperkingen ten aanzien van chemische stoffen (REACH) en in bijlage IX, kolom B, van richtlijn 76/768/EEG wordt aangemerkt als een alternatieve methode als bedoeld in [artikel 2, vijfde lid, van het Warenwetbesluit cosmetische producten](../../../../../../../AMvB/warenwetbesluit/cosmetische/producten/BWBR0007603/README.md).  

### Artikel  8  

1.  Een wijziging van bijlage II, III, IV, VI, VII en IX van richtlijn 76/768/EEG en bijlage V van richtlijn 67/548/EEG gaat voor de toepassing van de artikelen 2 tot en met 7 gelden met ingang van de dag waarop aan de wijzigingsrichtlijn uitvoering moet zijn gegeven, met dien verstande dat cosmetische producten die voor dat tijdstip voor het eerst in de handel zijn gebracht en voldoen aan die bijlagen zoals die golden onmiddellijk voor dat tijdstip, nog tot zes maanden na dat tijdstip mogen worden verhandeld.   
2.  In afwijking van het eerste lid, kan bij ministerieel besluit: 

a. een ander tijdstip worden vastgesteld voor het gaan gelden van een wijziging van de in het eerste lid genoemde bijlagen voor de toepassing van de artikelen 2 tot en met 7;  

b. een ander tijdstip worden vastgesteld voor het nog mogen verhandelen van cosmetische producten die vóór het tijdstip waarop een wijziging van de in het eerste lid genoemde bijlagen gaat gelden voor de toepassing van de artikelen 2 tot en met 7, voor het eerst in de handel zijn gebracht en voldoen aan de in het eerste lid genoemde bijlagen zoals die golden onmiddellijk voor dat tijdstip.     

### Artikel  9  

Deze regeling treedt in werking met ingang van de eerste dag van de zesde kalendermaand na de dagtekening van de Staatscourant waarin zij wordt geplaatst, met dien verstande dat cosmetische producten die voor de datum van inwerkingtreding voor het eerst in de handel zijn gebracht en voldoen aan de Stoffenregeling cosmetica zoals die luidde onmiddellijk voor de inwerkingtreding van deze regeling, nog tot zes maanden na de inwerkingtreding van de regeling mogen worden verhandeld.  

### Artikel  10  

Deze regeling wordt aangehaald als: Warenwetregeling nadere eisen cosmetische producten.  
Deze regeling zal met de toelichting in de Staatscourant worden geplaatst.   

De 
Staatssecretaris van Volksgezondheid, Welzijn en Sport, 
EricaTerpstra    
