<meta http-equiv='Content-Type' content='text/html; charset=utf-8' />

##Warenwetregeling Vrijstelling vitaminepreparaten

De Minister van Welzijn, Volksgezondheid en Cultuur,  
handelende in overeenstemming met de Minister van Economische Zaken;

Gelet op [artikel 16, eerste lid, van de Warenwet](../../../../../wet/warenwet/BWBR0001969/README.md);

Gezien het advies van de Adviescommissie [Warenwet](../../../../../wet/warenwet/BWBR0001969/README.md) van 10 september 1993, nr. 14699/(3)5;
Besluit:    

### Artikel  1  

In deze regeling wordt verstaan onder vitaminepreparaten eet- en drinkwaren die: 

a. tot hoofddoel hebben het leveren van vitamines, waarbij daarnaast ook andere essentiële microvoedingsstoffen aanwezig kunnen zijn;  

b. voor wat betreft de vitamines A en D per dagelijks volgens de gebruiksaanwijzing te nuttigen hoeveelheid ten hoogste bevatten: 

1º 1200 RE vitamine A in de vorm van retinoïden onderscheidenlijk 5 μg vitamine D; of  

2º voor zover die levensmiddelen bestemd zijn voor personen van 60 jaar en ouder, kinderen tot en met zes jaar, zwangeren en zogenden: 1200 RE vitamine A in de vorm van retinoïden en 15 μg vitamine D;    

c. in de handel gebracht worden in de vorm van een tablet, capsule, druppelvloeistof of andere zeer kleine hoeveelheden vloeistof, of een zeer kleine hoeveelheid poeder; en  

d. geen geneesmiddel zijn in de zin van [artikel 1 van de Geneesmiddelenwet](../../../../../wet/geneesmiddelenwet/BWBR0021505/README.md).    

### Artikel  2  

Onverminderd het Warenwetbesluit voedingssupplementen wordt vrijstelling verleend van [artikel 10, eerste lid, van het Warenwetbesluit Bereiding en behandeling van levensmiddelen](../../../../../AMvB/warenwetbesluit/bereiding/en/behandeling/van/levensmiddelen/BWBR0005758/README.md), wat betreft de aanwezigheid van vitaminen in vitaminepreparaten, onder de in de volgende artikelen opgenomen voorschriften.  

### Artikel  3  

In vitaminepreparaten zijn geen vitamines aanwezig in hoeveelheden die schadelijk kunnen zijn voor de volksgezondheid.  

### Artikel  5  

1.  Op de buitenzijde van de verpakking of op een op of aan de verpakking van een vitaminepreparaat gehecht etiket wordt, voor zover van toepassing, de volgende vermelding gebezigd: 

a. voor zover de waar per dagelijks volgens de gebruiksaanwijzing te nuttigen hoeveelheid ten hoogste 650 RE vitamine A in de vorm van retinoïden, en meer dan 5 µg vitamine D bevat: dit voedingssupplement is uitsluitend geschikt voor kinderen tot en met zes jaar, zwangeren en zogenden;  

b. voor zover de waar per dagelijks volgens de gebruiksaanwijzing te nuttigen hoeveelheid meer dan 650 RE vitamine A in de vorm van retinoïden bevat: 

1° dit voedingssupplement is niet geschikt voor gebruik door kinderen tot en met de leeftijd van één jaar, voor zover de waar ten hoogste 5 µg vitamine D bevat;  

2° dit voedingssupplement is uitsluitend geschikt voor kinderen van één tot en met zes jaar, zwangeren en zogenden, voor zover de waar meer dan 5 µg vitamine D bevat.       
2.  Een in het eerste lid, onder a of onder b, 2°, bedoelde vermelding mag: 

a. worden aangevuld met een vermelding waaruit blijkt dat het desbetreffende voedingssupplement ook geschikt is voor personen van 60 jaar en ouder; of  

b. worden vervangen door de vermelding: dit voedingssupplement is uitsluitend geschikt voor personen van 60 jaar en ouder.     

### Artikel  6  

1.  Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.   
2.  In afwijking van het eerste lid treedt artikel 5 in werking met ingang van een jaar na het in dat lid bedoelde tijdstip.   

### Artikel  7  

Deze regeling wordt aangehaald als: Warenwetregeling Vrijstelling vitaminepreparaten. Deze regeling zal met de toelichting in de Staatscourant worden geplaatst.  

De 
Minister van Welzijn, Volksgezondheid en Cultuur, 
H. d'Ancona    
