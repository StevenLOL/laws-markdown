<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 12 januari 2007, nr. VGP/VV 2742234, houdende de Warenwetregeling vrijstelling toevoeging foliumzuur en vitamine D aan levensmiddelen

De Minister van Volksgezondheid, Welzijn en Sport,  
Handelende in overeenstemming met de Ministers van Landbouw, Natuur en Voedselkwaliteit, en van Economische Zaken;

Gelet op [artikel 16, eerste en vierde lid, van de Warenwet](../../../../../../../../../../../wet/warenwet/BWBR0001969/README.md);
Besluit:    

### Artikel  1  

In deze regeling wordt verstaan onder: 

a. foliumzuur: pteroylmonoglutaminezuur;  

b. light-product: eet- of drinkwaar ten aanzien waarvan een bewering over de verminderde energetische waarde is gebezigd, bedoeld in [artikel 8, eerste lid, onder a, 2°, van het Warenwetbesluit Voedingswaarde-informatie levensmiddelen](../../../../../../../../../../../AMvB/warenwetbesluit/voedingswaarde-informatie/levensmiddelen/BWBR0006135/README.md);  

c. soortgelijke waren: soortgelijke waren, bedoeld in [artikel 8, eerste lid, onder a, 2°, van het Warenwetbesluit Voedingswaarde-informatie levensmiddelen](../../../../../../../../../../../AMvB/warenwetbesluit/voedingswaarde-informatie/levensmiddelen/BWBR0006135/README.md), die ten minste 33% meer energie leveren dan een bepaald light-product.   

### Artikel  2  

1.  Vrijstelling wordt verleend van [artikel 5 van het Warenwetbesluit Toevoeging micro-voedingsstoffen aan levensmiddelen](../../../../../../../../../../../AMvB/warenwetbesluit/toevoeging/micro-voedingsstoffen/aan/levensmiddelen/BWBR0008065/README.md) wat betreft de toevoeging van vitamine D en foliumzuur aan eet- en drinkwaren, voor zover per hoeveelheid van de waar die een energetische waarde van 100 kcal levert: 

a. het gehalte aan toegevoegd foliumzuur ten hoogste 100 µg bedraagt; en  

b. het gehalte aan toegevoegd vitamine D ten hoogste 4,5 µg bedraagt.     
2.  In afwijking van het eerste lid mogen aan een light-product ten hoogste de hoeveelheden foliumzuur en vitamine D worden toegevoegd die krachtens het eerste lid mogen worden toegevoegd aan de desbetreffende soortgelijke waren.  

### Artikel  3  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst. 

### Artikel  4  

Deze regeling wordt aangehaald als: Warenwetregeling vrijstelling toevoeging foliumzuur en vitamine D aan levensmiddelen. 
Deze regeling zal met de toelichting in de Staatscourant worden geplaatst.  

De 
Minister van Volksgezondheid, Welzijn en Sport, 
J.F. Hoogervorst     
