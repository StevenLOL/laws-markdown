<meta http-equiv='Content-Type' content='text/html; charset=utf-8' />

##Vaststelling Aanwijzingen inzake externe adviesorganen en inzake interdepartementale commissies

De minister-president,  
Handelend in overeenstemming met het gevoelen van de Raad van Ministers;
Besluit:      
1.  Vast te stellen bijgevoegde Aanwijzingen inzake externe adviesorganen.   
2.  Vast te stellen bijgevoegde Aanwijzingen inzake interdepartementale commissies.   
3.  In te trekken de Aanwijzingen inzake adviesorganen, vastgesteld bij besluit van de minister-president van 31 oktober 1978, nr. 276081.      

's-Gravenhage 
11 maart 1987    

De 
minister-president, 
R. F. M.Lubbers   

#### Aanwijzingen inzake externe adviesorganen 

####Inleiding

De plaats en functie van de externe advisering binnen het bestuur en het wetgevingsproces is binnen het project reorganisatie rijksdienst uitvoerig onderwerp van discussie geweest. In het kader van dit project is in de jaren 1982–1984 een deelproject ‘externe advisering’ uitgevoerd door een projectgroep onder voorzitterschap van drs. J. G. van der Ploeg. Deze projectgroep had tot taak voorstellen te doen ter verbetering van de effectiviteit en efficiëntie van de externe advisering. Daartoe heeft zij in haar drie interimrapporten niet slechts de externe advisering op een groot aantal beleidsterreinen doorgelicht, doch tevens voorstellen gedaan voor een algemeen regeringsbeleid inzake externe advisering. Bij de vaststelling van dit algemeen beleid door het kabinet zijn in hoofdlijn de voorstellen van de projectgroep gevolgd . Voor het algemene beleid inzake externe advisering zijn de volgende uitgangspunten gekozen: 

Bij de advisering dient de nadruk te liggen op de hoofdlijnen van maatschappelijke en beleidsproblemen. Daarbij dient een evenwicht te bestaan tussen intersectorale en sectorale advisering;  

Advisering moet de politieke afweging van regering en parlement bij de beleidsbepaling versterken en mag er in ieder geval niet toe leiden dat professionele belangenbehartiging de beleidsbepaling gaat domineren ten koste van de politieke afweging;  

Advisering dient efficiënt te zijn georganiseerd. Uiterste selectiviteit ten aanzien van de instelling van nieuwe, of het voortbestaan van bestaande adviesorganen is gewenst om (nieuwe) uitdijing van het stelsel van adviesorganen te voorkomen;  

Externe adviesorganen en hun adviezen verdienen een serieuze behandeling.   Belangrijke aangrijpingspunten voor dit beleid vormen de uitdrukkelijke politieke toetsing van de noodzaak van instelling van nieuwe adviesorganen en een periodieke politieke beoordeling van de noodzaak van voortbestaan van bestaande adviesorganen. Voorts zal een zodanig financieel regime moeten worden ontwikkeld dat de kosten van externe advisering zichtbaar worden. Tenslotte zal grote aandacht moeten worden besteed aan de naleving van het beleid. Daartoe is de coördinerende taak van de minister van Binnenlandse Zaken ten aanzien van de externe advisering verzwaard. Bij de vaststelling van het algemene beleid is de vraag onder ogen gezien of het wenselijk was aan te koersen op een algemene wet op de externe advisering. Deze vraag is ontkennend beantwoord. De verscheidenheid in vorm, taak, omvang en bevoegdheden van externe adviesorganen zal, ook na afloop van de in gang gezette sanering, dermate groot moeten blijven dat het niet mogelijk is een voldoende concreet wettelijk stramien te creëren waarbinnen alle externe adviesorganen zouden passen. In plaats daarvan heeft het kabinet ervoor gekozen te blijven opereren met het soepeler instrument van de algemene aanwijzingen voor de rijksdienst. Deze nieuwe aanwijzingen, die in belangrijke mate op de door het kabinet overgenomen aanbevelingen van de Projectgroep-Van der Ploeg zijn gebaseerd, beogen na de tot stand gebrachte sanering nieuwe wildgroei te voorkomen en de totstandkoming van een doorzichtig en efficiënt stelsel van externe advisering te bevorderen. Volledigheidshalve wordt vermeld dat ook buiten deze aanwijzingen bepalingen voorkomen die op externe adviescolleges betrekking hebben. Naast de [artikelen 79](../../wet/grondwet/BWBR0001840/README.md) en [80 van de Grondwet](../../wet/grondwet/BWBR0001840/README.md) wordt genoemd de [Wet openbaarheid van bestuur](../../wet/wet/openbaarheid/van/bestuur/BWBR0005252/README.md), met name artikel 3 dat de openbaarheid van niet-ambtelijke adviesorganen regelt. Een nadere uitwerking van dit artikel is gegeven in de [Aanwijzingen inzake Openbaarheid van bestuur](../../ministeriele-regeling/circulaire/van/8/april/1992/BWBR0005469/README.md) van 1979 (Algemene Aanwijzingen voor de Rijksdienst, nr. 2, Staatsuitgeverij, juli 1981). Het Reglement van Orde voor de Raad van Ministers bevat bepalingen over het doen passeren van de ministerraad van voorstellen tot het instellen van bepaalde categorieën adviesorganen. Tot slot wordt gewezen op de Aanwijzingen inzake contacten tussen kamercommissies en ambtenaren en tussen kamercommissies en regeringsadviescolleges van 1980 (Algemene Aanwijzingen voor de Rijksdienst, nr. 3, Staatsuitgeverij, 1980). Die aanwijzingen bevatten aanbevelingen over de te volgen gedragslijn bij verzoeken om contacten tussen kamercommissies en regeringsadviescolleges.  

### 1  

####Begripsomschrijvingen

### 1.1  

Onder externe adviesorganen worden verstaan colleges die: 

a. uitsluitend of mede tot taak hebben de regering of een of meer ministers schriftelijk te adviseren met het oog op het te vormen beleid, en die  

b. geheel niet-ambtelijk, dan wel overwegend niet-ambtelijk van aard zijn.    

### 1.2  

a.  Onder ambtenaren worden verstaan: ambtenaren, tot wier functie behoort het adviseren van de minister onder wie zij ressorteren, over de problematiek waarvoor het adviesorgaan is gesteld.   
b.  Onder geheel niet-ambtelijke en overwegend niet-ambtelijke adviesorganen worden verstaan: adviesorganen waarvan alle respectievelijk de helft of meer van de gewone, stemgerechtigde leden geen ambtenaren zijn in de zin van het gestelde onder a.   

### 1.3  

Aan een extern adviesorgaan worden in beginsel geen andere dan adviserende taken opgedragen. In de gevallen waarin het als uitzondering gewenst is een adviesorgaan mede andere dan adviserende taken op te dragen, wordt in overleg met het Ministerie van Binnenlandse Zaken (stafafdeling constitutionele Zaken en Wetgevingsaangelegenheden), al naar gelang de omvang van de adviserende taken, bezien in hoeverre van deze Aanwijzingen kan worden afgeweken.  

#### *Toelichting* 

Ad 1.1. Onder a is sprake van adviezen ‘met het oog op het te vormen beleid’. Dit betekent dat buiten de werkingssfeer van deze aanwijzingen vallen: adviesorganen die uitsluitend adviseren over de uitvoering van een beleid waartoe reeds besloten is.  

### 2  

####De instellingsgrondslag van permanente externe adviesorganen

### 2.1  

Externe adviesorganen met een permanent karakter worden ingevolge [artikel 79 van de Grondwet](../../wet/grondwet/BWBR0001840/README.md) bij of krachtens de wet ingesteld. In gevallen, waarin onverwijlde instelling geboden is kunnen zij, vooruitlopend op de instelling bij of krachtens de wet, bij koninklijk besluit voorlopig worden ingesteld. Het voorlopig ingestelde extern adviesorgaan wordt aan een termijn gebonden en in de toelichting op de instellingsregeling wordt aangegeven binnen welke termijn een voorstel van wet dat de instelling regelt, zal worden ingediend.  

### 2.2  

Indien een extern adviesorgaan bij de wet wordt ingesteld bevat de wet een regeling van de taak, de samenstelling, de inrichting en de werkwijze van het adviesorgaan.  

### 2.3  

Indien de wet de bevoegdheid tot het instellen van een extern adviesorgaan delegeert (instelling ‘krachtens de wet’), geeft de wet zelf de hoofdlijnen aan inzake de taak, de samenstelling, de inrichting en de werkwijze van het in te stellen adviesorgaan.  

### 2.4  

a.  Een bijzondere vorm van instelling krachtens de wet is die waarbij de wet niet machtigt tot het instellen van één extern adviesorgaan, doch waarbij zij de bevoegdheid verleent op een bepaald beleidsterrein de gehele advisering bij koninklijke besluiten of ministeriële besluiten te regelen. In een dergelijke raamwet worden de hoofdlijnen inzake de taak, de samenstelling, de inrichting en de werkwijze van de in te stellen externe adviesorganen aangegeven.   
b.  Een raamwet op de advisering is slechts dan aanvaardbaar indien: 

1. het beleidsterrein waarop zij betrekking heeft nauwkeurig kan worden omschreven, en  

2. het beleidsterrein waarop zij betrekking heeft verscheidene sectoren van beleid (corresponderend) met verscheidene directoraten-generaal of ministeries) omvat.   Externe adviesorganen, ingesteld krachtens raamwet, worden waar mogelijk aan een termijn gebonden.   

####Toelichting

Ad 2.1 Bij de uitvoering van het in [artikel 79 van de Grondwet](../../wet/grondwet/BWBR0001840/README.md) gegeven voorschrift vormt de instelling bij wet het basispatroon. Instelling bij wet kan geschieden in een afzonderlijke wet of als onderdeel van een meeromvattende wet. Ad 2.2 Het is niet noodzakelijk alle details van de regeling voor het adviesorgaan in de instellingswet zelf op te nemen. Ondergeschikte punten en punten van meer technische aard (b.v. huishoudelijk reglement) kunnen aan lagere regelgevers of aan het adviesorgaan zelf worden overgelaten. Ad 2.3 Bij instelling krachtens de wet is het van belang te voorkomen dat door een te vergaande delegatie de Staten-Generaal te weinig inhoudelijke invloed op de instellingsregelingen hebben. Daarom wordt in deze aanwijzing voorgeschreven dat de delegerende wet zelf de hoofdlijnen van een aantal onderwerpen moet aangeven. Ad 2.4 Snelle technische of internationale ontwikkelingen kunnen er toe leiden dat men niet zozeer behoefte heeft aan permanente, bij de wet ingestelde externe adviesorganen, maar aan tijdelijke organen, wier taak, samenstelling en werkwijze op een eenvoudiger manier dan via wetswijziging kunnen worden bijgesteld. In die uitzonderlijke gevallen kan de raamwetconstructie uitkomst bieden. Van deze constructie dient een zeer terughoudend gebruik te worden gemaakt.  

### 3  

#### *De instelling van tijdelijke externe adviesorganen* 

### 3.1  

De instelling van tijdelijke externe adviesorganen is niet gebonden aan de wetsvorm.  

### 3.2  

Tijdelijke externe adviesorganen worden ingesteld voor een periode van ten hoogste vier jaar. Na afloop van die termijn kan het bestaan van het externe adviesorgaan slechts éénmaal worden verlengd voor een periode van ten hoogste vier jaar. In het besluit dat de verlenging regelt, wordt gemotiveerd waarom de verlenging noodzakelijk is.  

### 4  

####Indeling van de instellingsregeling

Ter vergroting van de uniformiteit en de overzichtelijkheid in de regelgeving inzake externe adviesorganen worden (meer omvangrijke) instellingsregelingen in beginsel als volgt ingedeeld: (§ .. Begripsomschrijvingen) § .. Instelling en taak § .. Samenstelling § .. Inrichting en werkwijze § .. (Overgangs- en) slotbepalingen  

### 5  

####Voorschriften met betrekking tot de taak

Bij de voorbereiding van de instellingsregeling worden met betrekking tot de taak de volgende punten in acht genomen: 

a. De in de instellingsregeling opgenomen taakomschrijving geeft nauwkeurig aan over welke problematiek het orgaan zal adviseren. De instellingsregeling of de toelichting daarop vermelden voorts de redenen waarom instelling noodzakelijk is en, voorzover van toepassing, waarom de te verrichten taak niet aan bestaande organen kan worden toevertrouwd.  

b. Aan een extern adviesorgaan worden in beginsel geen andere dan adviestaken opgedragen. Uitzonderingen op deze regel (b.v. om reden van efficiency of kostenbesparing) worden gemotiveerd. In het bijzonder dient een samenloop van advies- en overlegtaken te worden vermeden.  

c. In de gevallen dat de taakomschrijving van een extern adviesorgaan raakvlakken vertoont met de taak van een bestaand extern adviesorgaan, wordt in de toelichting bij de instellingsregeling duidelijk gemaakt op welke wijze afstemming zal plaatsvinden.  

d. Behoudens gemotiveerde uitzonderingen wordt aan externe adviesorganen de bevoegdheid verleend ook ongevraagd te adviseren.  

e. De inschakeling van een extern adviesorgaan wordt in beginsel niet verplicht gesteld. Uitzonderingen op deze regel worden gemotiveerd.  

f. Ook andere ministers dan de eerstverantwoordelijke kunnen een extern adviesorgaan horen. Dit dient echter steeds te gebeuren door tussenkomst van de eerstverantwoordelijke minister(s).    

### 6  

####Voorschriften met betrekking tot de samenstelling

Bij de voorbereiding van de instellingsregeling worden met betrekking tot de samenstelling de volgende punten in acht genomen: 

a. Het aantal gewone leden (dat wil zeggen leden die stemgerechtigd zijn) wordt aan een maximum gebonden.  

b. De instellingsregeling vermeldt welke instantie de gewone leden benoemt. De voorzitter (of de plv. voorzitter) wordt door dezelfde instantie benoemd als de (overige) gewone leden. Indien het wenselijk is bij de benoeming invloed te verlenen aan niet tot de centrale overheid behorende instanties, wordt zulks in de instellingsregeling aangegeven.  

c. De voorzitter en de (overige) leden van permanente externe adviesorganen worden voor een bepaalde periode, bij voorkeur niet langer dan vier jaren, benoemd. Desgewenst kan in de mogelijkheid van herbenoembaarheid worden voorzien, waarbij bij voorkeur geldt dat herbenoeming slechts éénmaal voor een zelfde periode kan plaatsvinden.  

d. Leden van de Staten-Generaal worden bij voorkeur niet benoemd tot gewoon lid van een extern adviesorgaan.  

e. Ambtenaren worden niet dan bij uitzondering benoemd tot gewoon lid van een extern adviesorgaan. Uitzonderingen op deze regel worden gemotiveerd.  

f. Indien men de instelling beoogt van een geheel niet-ambtelijk extern adviesorgaan en men niettemin ambtenaren, b.v. voor het verschaffen van informatie aan de werkzaamheden van het orgaan wil laten deelnemen, worden deze ambtenaren tot adviserende leden (dat wil zeggen leden die niet stemgerechtigd zijn) benoemd. Het aantal ambtelijke adviserende leden wordt zo beperkt mogelijk gehouden.  

g. Indien een extern adviesorgaan mede een andere dan een adviserende taak heeft en het met het oog daarop wenselijk is ambtenaren tot gewone leden daarvan te benoemen, strekt hun stemrecht zich niet uit tot de door het orgaan uit te brengen adviezen.  

h. In de toelichting wordt, indien bij een extern adviesorgaan het accent ligt op belangenbehartiging, aandacht besteed aan de representativiteit van de vertegenwoordiging van de betrokken belangen. Indien het accent ligt op deskundigheid wordt aangegeven tot welke – met betrekking tot de problematiek waarvoor het externe adviesorgaan wordt ingesteld – relevante kennisgebieden de deskundigheid zich uitstrekt.  

i. Bij de samenstelling van de externe adviesorganen wordt een getalsverhouding tussen mannen en vrouwen nagestreefd van 1:1. Daartoe wordt bij de vervulling van vacatures bij gebleken gelijke geschiktheid van kandidaat-leden de voorkeur gegeven aan vrouwen.  

j. Indien de problematiek waarvoor het externe adviesorgaan wordt ingesteld daartoe aanleiding geeft, verdient het aanbeveling personen uit de kringen van etnische minderheden onder de leden van het orgaan op te nemen.    

####Toelichting

Ad e. en f. In beginsel dienen ambtelijke beleidsadviseurs niet als stemgerechtigd lid te kunnen deelnemen aan vergaderingen van externe adviesorganen. Het optreden van ambtenaren als adviserend lid impliceert overigens niet dat zij in de praktijk niet zouden kunnen functioneren als gelijkwaardige gesprekspartners van de overige leden van een extern adviesorgaan. Zo mag het feit dat ambtelijke leden geen stemrecht hebben niet impliceren dat hun opvattingen in het uit te brengen advies niet worden vermeld wanneer zij daaraan belang hechten. Het desbetreffende adviesorgaan moet de vrijheid hebben om die mogelijkheid in zijn reglement van orde vast te leggen. Ad i Zolang in de externe advisering als geheel vrouwen sterk ondervertegenwoordigd zijn, dient er in het kader van het emancipatiebeleid actief naar gestreefd te worden meer vrouwen functies in externe adviesorganen te laten vervullen. Bij het ontstaan van vacatures verdient het aanbeveling zo veel mogelijk vrouwen, b.v. door publikatie van vacatures en publikatie van benoemingseisen, over de mogelijkheid van benoeming in adviescolleges te informeren. Voorts is van belang om bij vacatures na te gaan hoe selectiecriteria en selectieproces eraan kunnen bijdragen dat de deelname van vrouwen wordt vergroot. Hierbij kan bij externe adviesorganen waarin vrouwen ondervertegenwoordigd zijn gedacht worden aan het, in geval van vacatures, voordragen van twee of meer kandidaten onder wie tenminste één vrouw. In ieder geval dient te worden voorkomen dat een adviesorgaan geheel uit mannen bestaat en verdient het de voorkeur dat in ieder adviesorgaan tenminste één vrouw wordt benoemd.  

### 7  

####Voorschriften met betrekking tot inrichting en werkwijze

### 7.1  

Bij de voorbereiding van de instellingsregeling worden met betrekking tot de inrichting en werkwijze de volgende punten in acht genomen: 

a. Uit de instellingsregeling moet duidelijk blijken of de secretaris al dan niet gewoon lid is van het externe adviesorgaan. Indien het de bedoeling is het secretariaat te laten voeren door ambtenaren wordt, ter waarborging van de onafhankelijkheid van het secretariaat, de volgende bepaling opgenomen: ‘De secretaris/het secretariaat is voor de uitoefening van zijn taak uitsluitend verantwoording schuldig aan de raad/commissie’.  

b. Indien een permanent extern adviesorgaan de bevoegdheid wordt gegeven sub-organen in te stellen, wordt daarbij bij voorkeur bepaald dat deze sub-organen een tijdelijk karakter dragen. Indien de mogelijkheid tot het instellen van permanente sub-organen noodzakelijk wordt geacht, dient zulks te worden gemotiveerd.  

c. Bepaald wordt dat de op de door het extern adviesorgaan uitgebrachte adviezen betrekking hebbende voorbereidende stukken ter beschikking van de eerstverantwoordelijke minister(s) worden gehouden.  

d. In de instellingsregelingen van tijdelijke externe adviesorganen worden, ter voldoening aan artikel 50, eerste lid van het Archiefbesluit, de volgende bepalingen opgenomen: ‘Het beheer van de bescheiden betreffende de werkzaamheden van de commissie/de raad geschiedt met inachtneming van de bepaling in het Besluit Algemene secretarie-aangelegenheden rijksadministratie (Stb. 1980, 182) op overeenkomstige wijze als bij het Ministerie van .... ............ De bescheiden worden na beëindiging van de werkzaamheden van de commissie/de raad opgeborgen in het (centraal) archief van dat ministerie.’ <sup>  ‘1. Onze Ministers, hoofden van departementen van algemeen bestuur, en Onze Ministers zonder portefeuille dragen er zorg voor, dat bij de instelling van een tijdelijk college van advies en bijstand of van een ander tijdelijk rijksorgaan regelen worden gesteld ten aanzien van de bewaring van de archiefbescheiden na zijn opheffing.’  </sup>    

### 7.2  

Overwogen wordt wat de rechtspositie van de voorzitter en/of de (overige) gewone leden en/of het secretariaat dient te zijn. In de situatie waarin het wenselijk wordt geacht dat de voorzitter en/of de (overige) gewone leden een ambtelijke rechtspositie hebben, dient te worden bezien of daartoe nadere regelgeving vereist is. In een aantal gevallen zal reeds van ambtenaarschap in de zin van de [Ambtenarenwet](../../wet/ambtenarenwet/BWBR0001947/README.md) 1929 en de Algemeen Burgerlijke Pensioenwet sprake zijn. In het algemeen zal het lidmaatschap van een extern adviesorgaan niet leiden tot ambtenaarschap in de zin van genoemde wetten. In die gevallen kan voor de toekenning van vacatiegelden en/of reiskostenvergoedingen aangesloten worden bij het Vacatiegeldenbesluit 1970 en het Reisbesluit 1971. In de instellingsregeling behoeven terzake geen bepalingen worden opgenomen. Bij vragen kan contact worden opgenomen met de Afdeling Algemene Juridische Zaken van het Directoraat-Generaal Managementdiensten en Personeelsbeleid, Ministerie van Binnenlandse Zaken.  

### 7.3  

Voorts kan worden overwogen in de instellingsregeling zelf of in een door het externe adviesorgaan – al dan niet onder goedkeuring van de insteller – vast te stellen intern reglement voorschriften op te nemen aangaande onder meer: 

de bevoegdheid deskundigen uit te nodigen om aan de beraadslagingen van het adviesorgaan (en een sub-orgaan) deel te nemen;  

de bevoegdheid om zich voor het verkrijgen van informatie te wenden tot overheidsdiensten en instellingen en groeperingen buiten de overheid;  

de wijze van besluitvorming binnen het adviesorgaan;  

het quorum;  

de verwerking van minderheidsstandpunten;  

het houden van hoorzittingen;  

het (doen) verrichten van onderzoek;  

het uitbrengen van een periodiek verslag.    

### 8  

####Relatie externe adviesorganen-Staten-Generaal

### 8.1  

In de instellingsregelingen van nieuwe, permanente externe adviesorganen, alsmede bij (ingrijpende) wijziging van bestaande instellingsregelingen, wordt de volgende bepaling opgenomen: ‘Op verzoek van de Tweede Kamer der Staten-Generaal adviseert de raad/de commissie over bij die Kamer aanhangig gemaakte initiatiefvoorstellen van wet.’  

### 8.2  

Met betrekking tot de bij de vaststelling van deze Aanwijzingen reeds bestaande, permanente externe adviesorganen geldt, dat over initiatiefvoorstellen van wet, nadat zij aanhangig zijn gemaakt, en indien daarom door de Kamer wordt gevraagd, door de minister wie het rechtstreeks aangaat de adviezen worden ingewonnen bij de organen die de minister zelf zou horen indien het een regeringsontwerp betrof. De ontvangen adviezen worden terstond doorgezonden aan de Tweede Kamer en aan de initiatiefnemer(s).  

### 8.3  

Ingevolge [artikel 80, tweede lid, van de Grondwet](../../wet/grondwet/BWBR0001840/README.md) worden de adviezen die zijn uitgebracht ter zake van wetsvoorstellen die worden ingediend door de regering, aan de Staten-Generaal overgelegd, tenzij een van de uitzonderingsgronden van [artikel 4 van de Wet openbaarheid van bestuur](../../wet/wet/openbaarheid/van/bestuur/BWBR0005252/README.md) van toepassing is.  

### 9  

####Financiële aspecten

### 9.1  

In de toelichting op de instellingsregeling van een extern adviesorgaan wordt aandacht gegeven aan de financiële gevolgen van de instelling.  

### 9.2  

Bij de meer omvangrijke permanente en tijdelijke externe adviesorganen verdient het aanbeveling in de instellingsregeling te bepalen dat zij jaarlijks ten behoeve van hun werkzaaamheden een ontwerp-begroting opstellen en deze voorleggen aan de minister onder wie zij ressorteren.  

### 9.3  

De kosten van de onder een minister ressorterende externe adviesorganen worden jaarlijks per extern adviesorgaan aangegeven, hetzij binnen één algemeen artikel op de begroting van zijn ministerie, hetzij binnen één artikel op de begroting van de verschillende beleidsonderdelen van zijn ministerie.  

### 10  

####Evaluatie

### 10.1  

a.  Alle permanente externe adviesorganen, met uitzondering van de Raad van State, worden periodiek geëvalueerd. De termijn waarbinnen zulks telkens dient te geschieden kan variëren van drie tot zes jaar.   
b.  In verband met het gestelde onder a wordt in de instellingsregelingen van nieuwe permanente externe adviesorganen, alsmede bij (ingrijpende) wijziging van instellingsregelingen van bestaande, de volgende bepaling opgenomen: ‘Telkens binnen een termijn van … jaren brengt de raad/de commissie een rapport uit aan de regering/Onze Minister(s), waarin de taakvervulling van de raad/de commissie aan een onderzoek wordt onderworpen en voorstellen kunnen worden gedaan voor gewenste veranderingen.’   
c.  Mocht een extern adviesorgaan in gebreke blijven tijdig een evaluatierapport op te stellen, dan kan de minister onder wie het orgaan ressorteert beslissen zelf een evaluatie te entameren.   

### 10.2  

In het evaluatierapport wordt door het extern adviesorgaan tenminste aandacht besteed aan taak, samenstelling, inrichting en werkwijze.  

### 10.3  

a.  Het door het externe adviesorgaan opgestelde evaluatierapport wordt toegezonden aan de minister onder wie het orgaan ressorteert.   
b.  Binnen drie maanden na ontvangst van het rapport deelt de minister de conclusies die hij aan het rapport verbindt mee aan de Tweede Kamer der Staten-Generaal. Dezelfde termijn geldt ingeval de minister ingevolge aanwijzing 10.1 onder c. zelf een evaluatierapport heeft doen vervaardigen.   

####Toelichting

De betrokkenheid van regering en parlement dient zich niet te beperken tot de instelling van externe adviesorganen. Een periodiek politiek oordeel over het functioneren of over de wenselijkheid van het voortbestaan van externe adviesorganen is dan ook noodzakelijk. Wat de externe adviesorganen betreft die voor een bepaalde tijd zijn ingesteld doet zich op dit punt geen probleem voor. Indien verlenging van de bestaansduur wenselijk wordt geacht, zal die wenselijkheid immers in het verlengingsbesluit moeten worden gemotiveerd. Met betrekking tot de permanente externe adviesorganen is voorgeschreven dat deze zelf periodiek (eens per drie à zes jaar) een rapport opstellen waarin zij hun functioneren en het functioneren van eventuele suborganen evalueren. Als handreiking aan adviesorganen is door het Ministerie van Binnenlandse Zaken een brochure ‘Suggesties voor zelfevaluatie’ opgesteld, die aldaar op aanvrage verkrijgbaar is.  

### 11  

####Inschakeling Ministerie van Binnenlandse Zaken

Over een ontwerp-regeling tot instelling van een extern adviesorgaan wordt in een vroegtijdig stadium overleg gepleegd met het Ministerie van Binnenlandse Zaken (stafafdeling Constitutionele Zaken en Wetgevingsaangelegenheden of directoraat-generaal Openbaar Bestuur).  

####Toelichting

Het voorgeschreven vroegtijdig overleg strekt ertoe dat de coördinerende taak die de Minister van Binnenlandse Zaken ten aanzien van het algemeen beleid inzake externe advisering is toegekend, op adequate wijze vorm kan krijgen. In dit overleg kan tevens de vraag aan de orde komen of tot de instelling van een extern adviesorgaan moet worden gekomen, danwel dat andere oplossingen om in de adviesbehoefte te voorzien de voorkeur verdienen. De stafafdeling Constitutionele Zaken en Wetgevingsaangelegenheden heeft met name tot taak erop toe te zien dat bij de voorbereiding van instellingsregelingen [artikel 79 van de Grondwet](../../wet/grondwet/BWBR0001840/README.md) en het bepaalde in deze Aanwijzingen in acht worden genomen.  

### 12  

####Registratie en rapportage

### 12.1  

Bij het Ministerie van Binnenlandse Zaken wordt een openbaar, geautomatiseerd gegevensbestand over adviesorganen bijgehouden. Hierin worden tevens gegevens van de interdepartementale commissies opgenomen. De gegevens, alsmede mutaties daarin, worden aangeleverd door de afzonderlijke ministeries.  

### 12.2  

Mede op basis van het in 13.1 bedoelde gegevensbestand rapporteert de Minister van Binnenlandse Zaken eens per twee jaar aan de Tweede Kamer der Staten-Generaal over de ontwikkelingen in het externe adviesorganenbestand. In deze tweejaarlijkse rapportage wordt in ieder geval aandacht besteed aan de volgende onderwerpen: 

de resultaten van de periodieke evaluatie van adviesorganen;  

permanente adviesorganen die ten onrechte niet bij of krachtens de wet zijn ingesteld;  

tijdelijke adviesorganen die nog bestaan, hoewel hun instellingstermijn is verstreken;  

de in de rapportageperiode ingestelde permanente adviesorganen, met vermelding van de status van hun instellingsregeling en het tijdstip van de eerstkomende evaluatie;  

de in de rapportageperiode ingestelde tijdelijke adviesorganen met vermelding van hun instellingstermijn;  

de in de rapportageperiode opgeheven adviesorganen;  

de kosten van de advisering;  

de deelname van vrouwen in externe adviesorganen.    

### 12.3  

Op basis van het in 12.1 bedoelde gegevensbestand publiceert de Minister van Binnenlandse Zaken jaarlijks een overzicht van de adviesorganen van de centrale overheid. Hierin worden opgenomen de externe adviesorganen en de interdepartementale commissies die langer dan twee jaar (zullen) bestaan.  

#### Aanwijzingen inzake interdepartementale commissies 

####Inleiding

In het project Sanering interdepartementale commissies, een deelproject van het project reorganisatie rijksdienst, zijn alle in 1984–1985 bestaande ongeveer 250 ambtelijke interdepartementale commissies doorgelicht. Op grond van de voorstellen die hieruit voortvloeien heeft het kabinet beslissingen genomen over het opheffen of samenvoegen van interdepartementale commissies en over het wijzigen van hun taak, samenstelling en of werkwijze . Deze aanwijzingen beogen na deze eenmalige sanering nieuwe wildgroei te voorkomen en interdepartementale commissies in de toekomst zo effectief en efficiënt mogelijk te laten werken. Zij zijn gebaseerd op de uitwerking van de door het kabinet aanvaarde algemene uitgangspunten voor de vormgeving en het functioneren van interdepartementale commissies en het Eindrapport sanering interdepartementale commissie . <sup>  Eindrapport sanering interdepartementale commissies, uitgave Ministerie van Binnenlandse Zaken 1986.  </sup> Voor een toelichting op de aanwijzingen wordt verwezen naar het genoemde eindrapport, dat richtlijnen, wenken en tips bevat voor het gebruik van interdepartementale commissies. Voor departementale geheel en overwegend ambtelijke commissies zijn geen afzonderlijke aanwijzingen vastgesteld. Het verdient echter aanbeveling deze aanwijzingen zoveel mogelijk analoog op de instelling van departementale commissies toe te passen.  

### 1  

####Definitie

Onder interdepartementale commissies worden verstaan commissies: 

a. waarin meer dan één ministerie is vertegenwoordigd, en  

b. waarvan meer dan de helft van de leden ambtenaar bij een ministerie is.    

### 2  

####Instelling nodig?

Alvorens een interdepartementale commissie in te stellen wordt de noodzaak van het instellen van een nieuwe commissie overwogen. Hierbij wordt eerst nagegaan of er geen eenvoudiger alternatief is, zoals oprichting van een informele werkgroep, inschakeling van een reeds bestaande commissie of een bestaand extern adviesorgaan, dan wel verlening van de opdracht aan één dienstonderdeel.  

### 3  

####Instelling

### 3.1  

Interdepartementale commissies worden ingesteld bij schriftelijke regeling. Instelling bij of krachtens de wet of bij koninklijk besluit wordt vermeden.  

### 3.2  

In de instellingsregeling van een interdepartementale commissie worden tenminste de volgende punten opgenomen: 

a. de naam en de afkorting van de commissie;  

b. een zo veel mogelijk op resultaat gerichte en toetsbaar geformuleerde taakopdracht met vermelding van de geadresseerden voor het te leveren werk;  

c. een instellingsduur van ten hoogste vier jaren indien de commissie niet tevens ambtelijk voorportaal is. Het bestaan van een ambtelijk voorportaal is gekoppeld aan het bestaan van de desbetreffende onderraad uit de ministerraad of ministeriële commissie;  

d. de samenstelling van de commissie;  

e. vermelding van het ministerie waaronder de commissie ressorteert, waaruit volgt waar de verantwoordelijkheid berust dat de nodige voorzieningen voor de commissie (bijvoorbeeld secretariaat) worden getroffen;  

f. de verplichting tot evaluatie.    

### 4  

####Samenstelling

### 4.1  

De samenstelling van interdepartementale commissies voldoet aan de volgende eisen: 

a. behoudens gemotiveerde uitzonderingen wordt volstaan met hoogstens één lid per ministerie, dat met zijn stem het ministerie vertegenwoordigt;  

b. er wordt actief gestreefd naar een verhouding tussen mannen en vrouwen in commissies van 1:1. Steeds dient te worden bezien of voor de desbetreffende positie niet ook een gekwalificeerde vrouw beschikbaar is; op een voordracht voor de vervulling van een vacature dient zoveel mogelijk zowel een man als een vrouw te worden genoemd.    

### 4.2  

Voorts is ten aanzien van de samenstelling van interdepartementale commissies het volgende van belang: 

a. het aantrekken van een externe voorzitter kan helpen departementale belangentegenstellingen te overbruggen;  

b. door waar mogelijk functionarissen in plaats van personen als lid aan te wijzen in de instellingsregeling worden extra formaliteiten bij opvolging voorkomen (bij benoeming op persoonlijke titel is dit niet mogelijk);  

c. belangrijker dan het benoemen van vaste plaatsvervangers is het de leden te verplichten zelf zorg te dragen voor een doelmatige vervanging al naar gelang de werkzaamheden van de commissie dit wenselijk maken.    

### 5  

####Werkwijze

Ten aanzien van de werkwijze van interdepartementale commissies verdient het aanbeveling: 

a. omvangrijke vergaderingen zo mogelijk te voorkomen door met de meest betrokken ministeries een kerncommissie te vormen en bij de overige betrokken ministeries contactpersonen aan te wijzen, die op de hoogte worden gehouden van de activiteiten van de commissie en die zonodig bij het werk van de commissie betrokken worden;  

b. vooral grote commissies te ontlasten door bij de voorbereiding per onderwerp gebruik te maken van bilateraal vooroverleg en van ad hoc commissies van de meest betrokken ministeries, waarbij zo mogelijk concept-conclusies worden geformuleerd;  

c. de bevoegdheden/verantwoordelijkheden te regelen, evenals de interne taakverdeling;  

d. vooraf richtlijnen te vragen en tussentijds verslag te doen aan de insteller(s);  

e. voor zover het niet mogelijk blijkt gerezen geschilpunten op te lossen, deze overzichtelijk in kaart te brengen, zo mogelijk voorzien van enkele alternatieve oplossingen, in het bijzonder wanneer sprake is van een advies van een ambtelijk voorportaal;  

f. jaarlijks een werkplan en vergaderschema op te stellen;  

g. de werkzaamheden af te stemmen met commissies die een verwant werkterrein hebben (bijvoorbeeld voor agenda-overleg);  

h. waar mogelijk de verslaglegging te beperken tot besluitenlijstjes.    

### 6  

####Ambtelijke voorportalen

### 6.1  

Een ambtelijk voorportaal richt zijn advies aan de coördinerende bewindspersoon tenzij het advies een voorstel betreft dat reeds aan de desbetreffende onderraad of ministeriële commissie is toegezonden. In het laatste geval kan ook het advies van het voorportaal rechtstreeks aan de onderraad of ministeriële commissie worden gericht. Het verdient echter de voorkeur voorstellen aan onderraden of ministeriële commissies eerst te verzenden na ontvangst van het advies van het voorportaal; hierdoor wordt het mogelijk de adviezen in de voorstellen te verwerken, zodat onderraden of ministeriële commissies niet worden belast met knelpunten of discussies die in voorportalen reeds zijn opgelost of in kaart gebracht.  

### 6.2  

Ambtelijke voorportalen hebben mede de taak de samenhang van de ambtelijke advisering op het eigen beleidsterrein te bewaken. Hiertoe kunnen zij over de instelling en de evaluatie van interdepartementale commissies op hun terrein de daarvoor verantwoordelijke bewindspersonen adviseren.  

### 7  

####Voorkomen van dubbele advisering

Wanneer twee of meer ambtelijke voorportalen en/of andere interdepartementale commissies over eenzelfde voorstel advies uitbrengen, verdient het de voorkeur dat de coördinerende minister van de onderraad die het voorstel zal behandelen één voorportaal aanwijst dat zo mogelijk de verschillende adviezen bundelt tot één advies.  

### 8  

####Evaluatie

### 8.1  

Interdepartementale commissies leggen tegenover hun instellers, voor zover deze daaraan behoefte hebben, tenminste jaarlijks verantwoording af over hun werk en de daarmee gemoeid zijnde kosten; tevens geven zij daarbij inzicht in hun voornemens voor het volgende jaar. Hiervoor wordt bij voorkeur een lichte vorm gekozen om overbodige bureaucratie te vermijden. Voor zover interdepartementale commissies jaarverslagen uitbrengen zal het nut van die commissies mede aan de hand daarvan worden bezien.  

### 8.2  

Tijdig voor de afloop van de termijn die bij de instellingsbeschikking is gesteld, heroverweegt de insteller het nut van het eventuele voortbestaan van de interdepartementale commissie – met een al dan niet gewijzigde taak, samenstelling en werkwijze. De commissie is zelf verantwoordelijk voor het doen plaatsvinden van een evaluatie, tijdig voor het verstrijken van haar instellingstermijn. De evaluatie kan kort zijn en dient tenminste aan te geven in hoeverre de commissie beantwoordt aan haar taakopdracht en of knelpunten aanwezig zijn bij het functioneren. Ook ambtelijke voorportalen worden eens per vier jaar geëvalueerd.  

### 9  

####Registratie en rapportage

### 9.1  

Bij het Ministerie van Binnenlandse Zaken wordt een openbaar, geautomatiseerd gegevensbestand bijgehouden waarin gegevens over interdepartementale commissies en externe adviesorganen zijn opgenomen. Op basis van dit bestand, waarvan de gegevens alsmede mutaties daarin door de afzonderlijke ministeries worden aangeleverd, wordt jaarlijks een Overzicht adviesorganen van de centrale overheid gepubliceerd.  

### 9.2  

Mede op basis van het in 9.1 bedoelde gegevensbestand rapporteert de Minister van Binnenlandse Zaken eens per twee jaar aan de Tweede Kamer der Staten-Generaal over ontwikkelingen in het bestand van interdepartementale commissies. In deze tweejaarlijkse rapportage wordt in ieder geval aandacht besteed aan de resultaten van de periodieke evaluatie van interdepartementale commissies, het kostenaspect en de deelname van vrouwen in interdepartementale commissies.  

