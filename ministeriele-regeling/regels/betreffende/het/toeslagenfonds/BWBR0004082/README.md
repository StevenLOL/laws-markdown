<meta http-equiv='Content-Type' content='text/html; charset=utf-8' />

##Regels betreffende het Toeslagenfonds 

De staatssecretaris van Sociale Zaken en Werkgelegenheid, L de Graaf,  
Gelet op [artikelen 31](../../../../../../wet/toeslagenwet/BWBR0004043/README.md) en [33, eerste lid, van de Toeslagenwet](../../../../../../wet/toeslagenwet/BWBR0004043/README.md),
Besluit:    

### Artikel  1  

Dit besluit verstaat onder:   a. minister:   de minister van Sociale Zaken en Werkgelegenheid;    b. fonds:   het Toeslagenfonds als bedoeld in [hoofdstuk IV van de Toeslagenwet](../../../../../../wet/toeslagenwet/BWBR0004043/README.md).    

### Artikel  2  

Het fonds heeft zijn zetel te Zoetermeer. 

### Artikel  3  

Het bestuur van het fonds bestaat uit 9 leden en een gelijk aantal plaatsvervangende leden. 

### Artikel  4  

1.  De leden en plaatsvervangende leden worden benoemd of aangewezen voor een tijd van drie jaren, maar kunnen daarna opnieuw worden benoemd of aangewezen.   
2.  Degene die ter vervulling van een tussentijds opengevallen plaats wordt benoemd of aangewezen, heeft zitting tot het einde van de zittingsperiode van zijn voorganger.   
3.  De in artikel 3 bedoelde personen kunnen door de minister, onderscheidenlijk de betrokken organisaties, genoemd onder 1 in het besluit van de staatssecretaris van Sociale Zaken en Werkgelegenheid van 23 december 1986, nr. 10937, worden geschorst en ontslagen.  

### Artikel  5  

1.  Een lid-werkgeversvertegenwoordiger en een lid-werknemersvertegenwoordiger treden bij toerbeurt gedurende een kalenderjaar als eerste of tweede plaatsvervangende voorzitter op   
2.  De tweede plaatsvervangende voorzitter neemt de plaats van de voorzitter slechts in bij ontstentenis of afwezigheid van de eerste plaatsvervangende voorzitter.   
3.  De plaatsvervangende voorzitters worden door het bestuur benoemd voor de duur van een zittingsperiode. Zij kunnen als zodanig door het bestuur worden geschorst of ontslagen.  

### Artikel  6  

1.  De voorzitter roept een vergadering van het bestuur bijeen, indien bij dit nodig oordeelt of indien ten minste eenderde gedeelte van de leden een daartoe strekkend verzoek schriftelijk bij hem indient   
2.  Indien de voorzitter aan een verzoek als bedoeld in het eerste lid niet binnen 14 dagen gevolg geeft, kan de vergadering bijeengeroepen worden door de leden, die het verzoek indienden of door een van deze leden namens hen.  

### Artikel  7  

1.  Het bestuur kan geen besluiten nemen, indien niet meer dan de helft van de in artikel 3 bedoelde personen ter vergadering aanwezig is of indien de meerderheid van de aanwezige personen wordt gevormd hetzij door de werkgeversvertegenwoordigers, hetzij door de werknemersvertegenwoordigers, hetzij door hen die door de minister zijn benoemd.   
2.  Indien het geval als bedoeld in het eerste lid zich voordoet, wordt na ten minste 3 dagen, doch binnen 14 dagen, een nieuwe vergadering gehouden ten aanzien van welke het in het eerste lid bepaalde niet van toepassing is.  

### Artikel  8  

1.  Bij stemmingen brengt ieder van de aanwezige leden van het bestuur een stem uit.   
2.  Alle besluiten worden bij volstrekte meerderheid van de uitgebrachte geldige stemmen genomen. Blanco stemmen worden ongeldig geacht.   
3.  Stemming over zaken geschiedt mondeling en bij hoofdelijke oproeping, stemming over personen met gesloten briefjes.   
4.  Bij staking van stemmen in een onvoltallige vergadering wordt het nemen van een besluit tot een volgende vergadering uitgesteld. In deze en eveneens in een voltallige vergadering wordt bij staking van stemmen, indien het zaken betreft, het voorstel geacht niet te zijn aangenomen en, indien het personen betreft, door het lot beslist.   
5.  Een besluit kan zonder hoofdelijke stemming worden genomen, indien geen van de aanwezigen zich daartegen verklaart.  

### Artikel  9  

1.  Het bestuur brengt de besluiten die het neemt onverwijld ter kennis van de minister en de Sociale Verzekeringsraad.   
2.  Ten aanzien van besluiten waarvan de inhoud wordt vermeld in de notulen van de vergadering waarin zij genomen zijn, geldt de toezending van het ontwerp van de notulen als kennisgeving in de zin van het eerste lid, met dien verstande dat van wijzigingen, welke bij de vaststelling van de notulen in de daarop betrekking hebbende gedeelten worden aangebracht, onverwijld aan de minister en aan de Sociale Verzekeringsraad mededeling moet worden gedaan.   
3.  Ten aanzien van besluiten, welke aan de goedkeuring van de minister of de Sociale Verzekeringsraad zijn onderworpen of waarbij bepalingen worden vastgesteld, welke aan die goedkeuring onderworpen zijn, geldt het aanvragen van die goedkeuring als kennisgeving in de zin van het eerste lid.   
4.  Besluiten tot vaststelling van bepalingen, welke niet aan de goedkeuring van de minister of de Sociale Verzekeringsraad zijn onderworpen, worden ter kennis van de minister en de Sociale Verzekeringsraad gebracht, vergezeld van de tekst van die bepalingen.   
5.  Het bepaalde in het eerste lid geldt niet ten aanzien van: 

a. besluiten, welke betrekking hebben op de wijze van inrichting van de administratie van het fonds of op de hulpmiddelen, welke het fonds bij de uitoefening van zijn taak behoeft;  

b. besluiten, met betrekking tot welke de minister of de Sociale Verzekeringsraad aan het bestuur heeft medegedeeld dat zij niet te zijner kennis behoeven te worden gebracht.    

### Artikel  10  

Het bestuur is bevoegd omschreven bevoegdheden geheel of ten dele te delegeren aan de voorzitter, de voorzitter en secretaris, aan een lid of meer leden, die al of niet een commissie vormen, en aan het personeel van de Sociale Verzekeringsraad. 

### Artikel  11  

Alle van het bestuur uitgaande stukken moeten voorzien zijn van de handtekening van de voorzitter en de secretaris van het bestuur of hun plaatsvervanger, behoudens voor zover het bestuur besloten heeft die met de handtekening van de secretaris of diens plaatsvervanger kan worden volstaan. 

### Artikel  12  

1.  Indien twijfel bestaat omtrent de uitlegging van enige bepaling van dit besluit, kan het bestuur de beslissing van de minister inroepen.   
2.  In alle gevallen waarin niet wordt voorzien door enige met betrekking tot het fonds geldende bepaling beslist het bestuur.  

### Artikel  13  

Dit besluit dat met de daarbij behorende toelichting in de Staatscourant zal worden geplaatst, treedt in werking met ingang van 1 januari 1987. 

's-Gravenhage 
23 december 1986    

De 
staatssecretaris voornoemd, 
L. de  Graaf      
