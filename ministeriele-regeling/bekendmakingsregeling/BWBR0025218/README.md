<meta http-equiv='Content-Type' content='text/html; charset=utf-8' />

##Regeling van de Minister van Justitie en van de Staatssecretaris van Binnenlandse Zaken en Koninkrijksrelaties van 14 januari 2009, nr. 5576604/08/6, houdende nadere regels in verband met de elektronische bekendmaking van wetten, algemene maatregelen van bestuur en anders dan bij wet of algemene maatregel van bestuur vastgestelde algemeen verbindende voorschriften (Bekendmakingsregeling)

De Minister van Justitie en de Staatssecretaris van Binnenlandse Zaken en Koninkrijksrelaties;  
Gelet op de [artikelen 9](../../../wet/bekendmakingswet/BWBR0004287/README.md) en [10, tweede lid, van de Bekendmakingswet](../../../wet/bekendmakingswet/BWBR0004287/README.md) en de [artikelen 2, eerste lid](../../../AMvB/bekendmakingsbesluit/BWBR0025257/README.md), [4, tweede lid](../../../AMvB/bekendmakingsbesluit/BWBR0025257/README.md), [8, eerste lid](../../../AMvB/bekendmakingsbesluit/BWBR0025257/README.md), en [10, tweede lid, van het Bekendmakingsbesluit](../../../AMvB/bekendmakingsbesluit/BWBR0025257/README.md);
Besluiten:    

### Artikel  1  

Het Staatsblad en de Staatscourant worden uitgegeven op www.officielebekendmakingen.nl. 

### Artikel  2  

De Minister van Veiligheid en Justitie onderscheidenlijk de Minister van Binnenlandse Zaken en Koninkrijksrelaties draagt er zorg voor dat de betrouwbaarheid en de beveiliging van de elektronische uitgifte en beschikbaarstelling van het Staatsblad onderscheidenlijk de Staatscourant voldoen aan de volgende eisen: 

a. De publicaties worden uitgegeven en beschikbaar gehouden in het bestandsformaat PDF/A-1 (ISO 19005-1:2005).  

b. Het systeem voor gegevensverwerking waarmee de publicaties worden uitgegeven en beschikbaar gehouden, voldoet aan hoge continuïteitseisen.  

c. Het systeem voor gegevensverwerking waarmee de publicaties worden uitgegeven en beschikbaar gehouden, is volgens algemeen aanvaarde nationale en internationale standaarden voor informatiebeveiliging ingericht.  

d. Alle mutaties in het systeem voor gegevensverwerking waarmee de publicaties worden uitgegeven en beschikbaar gehouden, worden geregistreerd en deze registratie wordt buiten dit systeem opgeslagen.  

e. Van elke publicatie wordt een elektronische kopie gemaakt, die wordt opgeslagen buiten het systeem voor gegevensverwerking waarmee de publicaties worden uitgegeven en beschikbaar gehouden.   

### Artikel  3  

Vervangende uitgifte van het Staatsblad onderscheidenlijk de Staatscourant als bedoeld in [artikel 9 van de Bekendmakingswet](../../../wet/bekendmakingswet/BWBR0004287/README.md), geschiedt: 

a. door middel van publicatie op een door de Minister van Veiligheid en Justitie onderscheidenlijk de Minister van Binnenlandse Zaken en Koninkrijksrelaties aan te wijzen vervangend internetadres,  

b. door middel van een papieren uitgave, te verstrekken door een nooddistributiepunt dat wordt ingericht door het in artikel 4 genoemde uitgiftepunt, of  

c. op een andere door de Minister van Veiligheid en Justitie onderscheidenlijk de Minister van Binnenlandse Zaken en Koninkrijksrelaties te bepalen wijze.   

### Artikel  4  

Het uitgiftepunt, bedoeld in [artikel 10, tweede lid, van de Bekendmakingswet](../../../wet/bekendmakingswet/BWBR0004287/README.md), is ondergebracht bij het Kennis- en exploitatiecentrum Officiële Overheidspublicaties van De Werkmaatschappij, Ministerie van Binnenlandse Zaken en Koninkrijksrelaties, Wilhelmina van Pruisenweg 52, Postbus 20011, 2500 EA Den Haag. 

### Artikel  5  

Deze regeling treedt in werking op het tijdstip waarop [artikel I van de Wet elektronische bekendmaking](../../../wet/wet/elektronische/bekendmaking/BWBR0024913/README.md) in werking treedt. 

### Artikel  6  

Deze regeling wordt aangehaald als: Bekendmakingsregeling. 
Deze regeling zal met de toelichting in de Staatscourant worden geplaatst.  

De 
Minister van Justitie, 
E.M.H. Hirsch Ballin   

De 
Staatssecretaris van Binnenlandse Zaken en Koninkrijksrelaties, 
A.Th.B. Bijleveld-Schouten     
