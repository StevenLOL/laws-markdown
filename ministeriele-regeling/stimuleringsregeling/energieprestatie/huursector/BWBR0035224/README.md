<meta http-equiv='Content-Type' content='text/html; charset=utf-8' />

##Regeling van de Minister voor Wonen en Rijksdienst van 16 juni 2014, nr. 2014-0000293800, houdende vaststelling van regels voor het verstrekken van subsidie in verband met het stimuleren van de verduurzaming van de bestaande woningvoorraad in de sociale huursector (Stimuleringsregeling energieprestatie huursector)

De Minister voor Wonen en Rijksdienst,  
Gelet op de [artikelen 2, eerste lid, onderdeel e](../../../../../wet/wet/overige/bzk-subsidies/BWBR0019756/README.md), en [4, eerste lid, onderdelen d en e, van de Kaderwet overige BZK-subsidies](../../../../../wet/wet/overige/bzk-subsidies/BWBR0019756/README.md) en de [artikelen 4, derde lid](../../../../../AMvB/kaderbesluit/bzk-subsidies/BWBR0033530/README.md), [6, vierde lid](../../../../../AMvB/kaderbesluit/bzk-subsidies/BWBR0033530/README.md), [8, eerste en tweede lid](../../../../../AMvB/kaderbesluit/bzk-subsidies/BWBR0033530/README.md), [11](../../../../../AMvB/kaderbesluit/bzk-subsidies/BWBR0033530/README.md), [20](../../../../../AMvB/kaderbesluit/bzk-subsidies/BWBR0033530/README.md) en [23, vierde lid, van het Kaderbesluit BZK-subsidies](../../../../../AMvB/kaderbesluit/bzk-subsidies/BWBR0033530/README.md);
Besluit:    

### Artikel  1  

####Begripsbepalingen

Treedt in werking per 01-07-2014 

In deze regeling wordt verstaan onder: 

a.  *verhuurder:* een natuurlijke persoon of rechtspersoon die een of meer voor verhuur bestemde woningen in eigendom heeft;  

b.  *woningcorporatie:* een toegelaten instelling als bedoeld in [artikel 70 van de Woningwet](../../../../../wet/woningwet/BWBR0005181/README.md);  

c.  *maximale huurgrens:* het bedrag, genoemd in [artikel 13, eerste lid, onderdeel a, van Wet op de huurtoeslag](../../../../../wet/huursubsidiewet/BWBR0008659/README.md);  

d.  *woning:* een woning als bedoeld in [artikel 1, onderdeel j, van de Wet op de huurtoeslag](../../../../../wet/huursubsidiewet/BWBR0008659/README.md) met een huurprijs onder de maximale huurgrens, tenzij het een woning betreft waarin het een huurder niet is toegestaan om zijn hoofdverblijf te hebben en met uitzondering van een woning die onzelfstandige woonruimte is;  

e.  *energieklasse:* een energieklasse als bedoeld in [artikel 2, vierde lid, van de Regeling energieprestatie gebouwen](../../../../../ministeriele-regeling/regeling/energieprestatie/gebouwen/BWBR0020921/README.md);  

f.  *energieprestatiecertificaat:* een energieprestatiecertificaat als bedoeld in [artikel 1.1, eerste lid, van het Besluit energieprestatie gebouwen](../../../../../AMvB/besluit/energieprestatie/gebouwen/BWBR0023734/README.md);  

g.  *labelstap:* het bereiken van de naast hogere energieklasse;  

h.  *minister:* de minister voor Wonen en Rijksdienst;  

i.  *Kaderbesluit:* het [Kaderbesluit BZK-subsidies](../../../../../AMvB/kaderbesluit/bzk-subsidies/BWBR0033530/README.md);  

j.  *DAEB-Vrijstellingsbesluit:* het Besluit van de Commissie van de Europese Gemeenschappen van 20 december 2011, betreffende de toepassing van artikel 106, lid 2, van het Verdrag betreffende de werking van de Europese Unie op staatssteun in de vorm van compensatie voor de openbare dienst, verleend aan bepaalde, met beheer van diensten van algemeen economisch belang belaste ondernemingen (PbEU C 9380), dan wel later daarvoor in de plaats tredende Europese regelgeving.   

### Artikel  2  

####Activiteiten waarvoor subsidie wordt verstrekt

Treedt in werking per 01-07-2014 

1.  De minister verstrekt aan woningcorporaties subsidie ten behoeve van de verbetering van de energieprestatie van woningen waardoor voor die woningen ten minste 

– drie labelstappen worden gerealiseerd en  

– energieklasse B wordt bereikt.     
2.  De minister verstrekt aan andere verhuurders dan woningcorporaties subsidie ten behoeve van de verbetering van de energieprestatie van woningen waardoor voor die woningen ten minste 

– drie labelstappen worden gerealiseerd en  

– energieklasse C wordt bereikt.     
3.  Voor de toepassing van het eerste en tweede lid worden de energieklassen A+ en A++ gelijkgesteld met energieklasse A.  

### Artikel  3  

####Subsidieplafond

Treedt in werking per 01-07-2014 

1.  Voor subsidieverstrekking op grond van deze regeling geldt een subsidieplafond van € 395.000.000 voor de periode van 1 juli 2014 tot en met 31 december 2017.   
2.  Het beschikbare bedrag wordt verdeeld in volgorde van binnenkomst van de aanvragen.   
3.  Wanneer subsidie voor 1 januari 2018 wordt vastgesteld op een lager bedrag dan waarvoor de subsidie is verleend, is het daarmee vrijvallende bedrag beschikbaar voor subsidieverstrekking op grond van deze regeling. Dit bedrag wordt verdeeld op volgorde van binnenkomst van de aanvragen.  

### Artikel  4  

####Hoogte subsidie

Treedt in werking per 01-07-2014 

1.  De subsidie bedraagt per woning: 

a. voor het realiseren van drie labelstappen: € 2000;  

b. voor het realiseren van vier labelstappen: € 2.600;  

c. voor het realiseren van vijf labelstappen: € 3.500;  

d. voor het realiseren van zes labelstappen: € 4.500.     
2.  Een verhuurder kan op grond van deze regeling in totaal ten hoogste een bedrag van € 7.500.000 aan subsidie aanvragen.   
3.  Onverminderd [artikel 4, derde lid, van het Kaderbesluit](../../../../../AMvB/kaderbesluit/bzk-subsidies/BWBR0033530/README.md) en in afwijking van [artikel 6, vierde lid, van het Kaderbesluit](../../../../../AMvB/kaderbesluit/bzk-subsidies/BWBR0033530/README.md) kan op grond van deze regeling ook subsidie worden verstrekt, indien de activiteiten, bedoeld in artikel 2, uit andere hoofde zijn of worden gesubsidieerd of gefinancierd.  

### Artikel  5  

####Aanvraag

Treedt in werking per 01-07-2014 

1.  Een aanvraag tot subsidieverlening wordt uiterlijk 31 december 2017 ingediend met gebruikmaking van een door de minister elektronisch beschikbaar gesteld formulier.   
2.  In afwijking van [artikel 11, derde lid, van het Kaderbesluit](../../../../../AMvB/kaderbesluit/bzk-subsidies/BWBR0033530/README.md) bevat de aanvraag in ieder geval de volgende gegevens en verklaringen: 

a. het adres, de postcode en het huisnummer en toevoeging van elke woning ten behoeve waarvan subsidie wordt aangevraagd;  

b. per woning de energieklasse, die is opgenomen in een energieprestatiecertificaat, waarvan de opnamedatum niet meer dan zes maanden ligt voor de datum van de aanvraag tot subsidieverlening;  

c. per woning de met de subsidie te realiseren energieklasse;  

d. een verklaring waaruit blijkt dat iedere woning ten behoeve waarvan subsidie wordt aangevraagd in ieder geval tot de datum van subsidievaststelling een woning is als bedoeld in artikel 1, onderdeel d;  

e. een verklaring waaruit blijkt dat voor geen van de woningen ten behoeve waarvan subsidie wordt aangevraagd reeds subsidie is aangevraagd op grond van deze regeling;  

f. een verklaring waaruit blijkt dat de verhuurder van de woning of woningen ten behoeve waarvan subsidie wordt aangevraagd een woningcorporatie is of een andere verhuurder;  

g. indien de verhuurder van de woning of woningen ten behoeve waarvan subsidie wordt aangevraagd een andere verhuurder is dan een woningcorporatie, een verklaring waaruit blijkt dat niet meer subsidie is ontvangen of wordt aangevraagd dan op basis van de algemene groepsvrijstellingsverordening ten hoogste kan worden verstrekt;  

h. indien van toepassing, het L-nummer van de aanvrager;  

i. indien van toepassing, het inschrijfnummer van de aanvrager bij de Kamer van Koophandel en Fabrieken; en  

j. het bankrekeningnummer waarop het subsidiebedrag dient te worden overgemaakt.     
3.  Een aanvraag kan betrekking hebben op meerdere woningen.   
4.  Per woning kan slechts eenmaal subsidie op grond van deze regeling worden aangevraagd.  

### Artikel  6  

####Wachtlijst

Treedt in werking per 01-07-2014 

1.  Wanneer door de verlening van een subsidie het subsidieplafond zou worden overschreden, wordt de aanvraag voor die subsidie op een wachtlijst geplaatst.   
2.  Wanneer het subsidieplafond is bereikt of wanneer een aanvraag ingevolge het eerste lid op een wachtlijst is geplaatst, worden nieuwe aanvragen op volgorde van binnenkomst op de wachtlijst geplaatst.   
3.  Van plaatsing op de wachtlijst wordt aan de aanvrager mededeling gedaan.   
4.  De termijn, bedoeld in [artikel 22, eerste lid, van het Kaderbesluit](../../../../../AMvB/kaderbesluit/bzk-subsidies/BWBR0033530/README.md) wordt voor de duur van de periode waarop de aanvraag op de wachtlijst is geplaatst opgeschort.   
5.  De aanvraag of de aanvragen die bovenaan de wachtlijst staat of staan wordt of worden in behandeling genomen, zodra op grond van artikel 3, derde lid, voldoende bedrag beschikbaar is om de subsidie te verlenen.   
6.  Wanneer onvoldoende bedrag beschikbaar is, neemt de minister in afwijking van het vijfde lid de aanvraag die bovenaan de wachtlijst staat op verzoek van en in overleg met de aanvrager in behandeling. In dat geval kan de subsidie slechts worden verleend voor zover daardoor het subsidieplafond niet wordt overschreden of voor zover er een bedrag beschikbaar is op grond van artikel 3, derde lid. Het deel van de aanvraag waarvoor geen subsidie verleend kan worden omdat het daarvoor beschikbare bedrag onvoldoende is, blijft op de wachtlijst staan.  

### Artikel  7  

####Subsidieverplichtingen

Treedt in werking per 01-07-2014 

1.  De subsidieontvanger is verplicht: 

a. per woning ten minste het aantal labelstappen te realiseren, dat in de beschikking tot subsidieverlening voor die woning is genoemd; en  

b. binnen 24 maanden na de datum van de beschikking tot subsidieverlening per woning zorg te dragen voor een nieuw energieprestatiecertificaat volgens de [Regeling energieprestatie gebouwen](../../../../../ministeriele-regeling/regeling/energieprestatie/gebouwen/BWBR0020921/README.md), zoals die op de datum van afgifte van dat energieprestatiecertificaat luidt.     
2.  De woningcorporatie administreert de netto kosten, bedoeld in artikel 5 van het DAEB-vrijstellingsbesluit, die zijn verbonden met de activiteiten, bedoeld in artikel 2, eerste lid, op een zodanige wijze dat inzicht kan worden verkregen in de hoogte van deze kosten, zulks afgescheiden van de reguliere bedrijfsvoering, in relatie tot de voor deze activiteiten verstrekte subsidie.  

### Artikel  8  

####Wijze van subsidieverstrekking

Treedt in werking per 01-07-2014 

1.  Bij verstrekking van een subsidie op grond van deze regeling van minder dan € 25.000 wordt toepassing gegeven aan [artikel 16, tweede lid, onder b, van het Kaderbesluit](../../../../../AMvB/kaderbesluit/bzk-subsidies/BWBR0033530/README.md).   
2.  Bij verstrekking van een subsidie op grond van deze regeling van meer dan € 25.000 zijn de regels inzake een subsidie van minder dan € 25.000 van toepassing, met dien verstande dat toepassing wordt gegeven aan [artikel 16, tweede lid, onder b, van het Kaderbesluit](../../../../../AMvB/kaderbesluit/bzk-subsidies/BWBR0033530/README.md).   
3.  In afwijking van [artikel 23, tweede en derde lid, van het Kaderbesluit](../../../../../AMvB/kaderbesluit/bzk-subsidies/BWBR0033530/README.md) worden geen voorschotten uitgekeerd.   
4.  In de beschikking tot subsidieverlening wordt het jaar vermeld waarin de subsidie zal worden betaald.  

### Artikel  9  

####Vaststelling van de subsidie

Treedt in werking per 01-07-2014 

1.  De subsidie voor een woning wordt, behoudens in de situaties, bedoeld in het tweede lid, op € 0 vastgesteld, indien voor die woning niet voldaan is aan de verplichtingen, genoemd in artikel 7.   
2.  In afwijking van het eerste lid wordt de subsidie voor een woning overeenkomstig artikel 4 vastgesteld op basis van het daadwerkelijk gerealiseerde aantal labelstappen, indien voor die woning het aantal in de beschikking tot subsidieverlening genoemde labelstappen minus één is gerealiseerd, en 

a. in de beschikking tot subsidieverlening is uitgegaan van de realisatie van ten minste vier labelstappen,  

b. tenminste energieklasse B is gerealiseerd als de aanvrager een woningcorporatie is, of  

c. tenminste energieklasse C is gerealiseerd als de aanvrager een andere verhuurder is.    

### Artikel  10  

####Betaling

Treedt in werking per 01-07-2014 

De betaling van de subsidie geschiedt na 31 december 2017 en niet eerder dan nadat er sprake is van een vaststelling van de subsidie. 

### Artikel  11  

####Inwerkingtreding

Treedt in werking per 01-07-2014 

Deze regeling treedt in werking met ingang van 1 juli 2014 en vervalt op 1 juli 2019. 

### Artikel  12  

####Citeertitel

Treedt in werking per 01-07-2014 

Deze regeling wordt aangehaald als: Stimuleringsregeling energieprestatie huursector. 
Deze regeling zal met de toelichting in de Staatscourant worden geplaatst.  

De 
Minister voor Wonen en Rijksdienst, 
S.A. Blok     
