<meta http-equiv='Content-Type' content='text/html; charset=utf-8' />

##Regeling van de Staatssecretaris van Infrastructuur en Milieu, van 30 maart 2015 nr. IENM/BSK-2015/53443, houdende omzetting van de bepalingen omtrent het luchthavenluchtverkeer uit het aanwijzingsbesluit van de luchthaven Lelystad, in verband met de vernieuwing van de regelgeving voor burgerluchthavens en militaire luchthavens (Omzettingsregeling luchthaven Lelystad)

De Staatssecretaris van Infrastructuur en Milieu,  
Gelet op artikel X van de Wet van 18 december 2008 houdende wijziging van de Wet luchtvaart inzake vernieuwing van de regelgeving voor burgerluchthavens en militaire luchthavens en de decentralisatie van bevoegdheden voor burgerluchthavens naar het provinciaal bestuur (Regelgeving burgerluchthavens en militaire luchthavens);
Besluit:    

### Artikel  1  

####Begripsbepalingen

In deze regeling wordt verstaan onder: 

*beweging:* start of een landing met een luchtvaartuig;  

*CPL:* hetgeen daaronder wordt verstaan in artikel 1 van het Besluit bewijzen van bevoegdheid voor de luchtvaart;  

*daglichtperiode:* hetgeen daaronder wordt verstaan in artikel 1 van het Besluit luchtverkeer 2014;  

*exploitant:* exploitant van de luchthaven Lelystad zijnde de Schiphol Group en de N.V. Luchthaven Lelystad;  

*lesvlucht:* vlucht onder leiding van een instructeur om vliegvaardigheid te verkrijgen;  

*MLA-baan:* een gedeelte van het luchthavengebied bestemd voor het opstijgen en landen van een micro light aeroplane (MLA), als bedoeld in het Besluit luchtvaartuigen 2008;  

*oefenvlucht:* solovlucht voor het verkrijgen dan wel behouden van vliegvaardigheid;  

*overlandvlucht:* vlucht waarbij de start en de daarop volgende landing niet op dezelfde luchthaven plaatsvinden;  

*spuitvluchten:* vluchten waarbij stoffen ter bevordering of ter bescherming van het milieu dan wel de land-, tuin- of bosbouw, te bestemder plaatse worden uitgeworpen;  

*verdrag:* het op 7 december 1944 te Chicago tot stand gekomen Verdrag inzake de internationale burgerluchtvaart (Trb. 1973, 109);  

*vlucht:* de verplaatsing van een luchtvaartuig gedurende het tijdsverloop dat het in beweging komt met de bedoeling om op te stijgen, tot het ogenblik dat het weer tot volledige stilstand is gekomen na de landing;  

*wet:* Wet van 18 december 2008, houdende wijziging van de Wet luchtvaart inzake vernieuwing van de regelgeving voor burgerluchthavens en militaire luchthavens en de decentralisatie van bevoegdheden voor burgerluchthavens naar het provinciaal bestuur (Regelgeving burgerluchthavens en militaire luchthavens).   

### Artikel  2  

####Toepassingsbereik

Deze regeling is van toepassing op de luchthaven Lelystad. 

### Artikel  3  

####Luchthavengebied

1.  Het luchthavengebied is aangegeven op de kaart in bijlage 1 bij deze regeling.   
2.  Op de luchthaven zijn gelegen: 

a. een verharde start- en landingsbaan, gelegen in de geografische richting 048°-228°, met een lengte van 1.250 meter en een breedte van 30 meter, met de daarbij behorende verharde rijbanen, voor het luchtverkeer ingedeeld onder codenummer 3 en codeletter C, als bedoeld in bijlage 14, deel 1, van het verdrag;  

b. een MLA-baan, gelegen in de geografische richting 048°-228°, met een lengte van 300 meter.     
3.  De banen zijn aangegeven op de kaart in bijlage 1 bij deze regeling.   
4.  Op de luchthaven is een start- en landingsplaats voor het gebruik door helikopters gelegen, zoals aangegeven op de kaart in bijlage 1 bij deze regeling.  

### Artikel  4  

####Burgerluchtverkeer

Op de luchthaven is uitsluitend burgerluchtverkeer toegestaan. 

### Artikel  5  

####Gebruik

1.  Het gebruik van de luchthaven vindt plaats overeenkomstig: 

a. de zichtvliegvoorschriften binnen de daglichtperiode onder de ter plaatse geldende zichtweersomstandigheden, en  

b. de instrumentvliegvoorschriften, tussen 07:00 en 23:00 uur plaatselijke tijd, voor zover deze periode valt buiten de daglichtperiode en het uitsluitend incidentele overlandvluchten betreft, niet zijnde les- en oefenvluchten.     
2.  Voor het uitvoeren van spuitvluchten en van medische vluchten met een spoedeisend karakter kan door de exploitant worden bepaald dat van de luchthaven mag worden opgestegen en op de luchthaven mag worden geland vanaf een half uur voor zonsopgang tot een half uur na zonsondergang.   
3.  Het eerste lid geldt niet voor het uitvoeren van vluchten door vliegscholen die opleiden voor CPL(A) of CPL(H), de ANWB-MAA en de landelijke politie, voor training en recurrencytraining van VFR night, tijdens doordeweekse dagen vanaf het einde van de daglichtperiode tot 20.00 uur plaatselijke tijd.   
4.  In afwijking van het eerste lid is het de ANWB-MAA toegestaan om tussen 20:00 uur en 23:00 uur plaatselijke tijd, ten behoeve van training van VFR night, eenmaal per dag overeenkomstig de zichtvliegvoorschriften van de luchthaven te vertrekken en weer op de luchthaven binnen te komen.   
5.  Het op basis van het derde en vierde lid uit te voeren aantal vluchten of bewegingen in de periode van 1 oktober van enig jaar tot 1 oktober van het daaropvolgende jaar, bedraagt ten hoogste 1.000 vluchten onderscheidenlijk 2.000 bewegingen.  

### Artikel  6  

####Gebruiksjaar

Het gebruiksjaar van de luchthaven betreft de periode van 1 januari van enig jaar tot 1 januari van het daaropvolgende jaar. 

### Artikel  7  

####Grenswaarden voor de geluidbelasting

De ligging van de handhavingspunten, bedoeld in artikel X, eerste lid, van de wet, en de grenswaarden voor de geluidbelasting op die punten, zijn opgenomen op de kaart onderscheidenlijk in de tabel in bijlage 1 bij deze regeling. 

### Artikel  8  

####Ruimtelijke beperkingen

De beperkingengebieden, bedoeld in artikel X, vijfde lid, van de wet, zijn aangegeven op de kaarten in de bijlagen 2 en 3 bij deze regeling. 

### Artikel  9  

####Inwerkingtreding

Deze regeling treedt in werking met ingang van 31 maart 2015. 

### Artikel  10  

####Citeertitel

Deze regeling wordt aangehaald als: Omzettingsregeling luchthaven Lelystad. 
Deze regeling zal met de toelichting in de Staatscourant worden geplaatst.  

De 
Staatssecretaris van Infrastructuur en Milieu, 
W. Mansveld    

### Bijlage  1  

####behorende bij de artikelen 3  en 7  van de Omzettingsregeling luchthaven Lelystad: kaart van het luchthavengebied met ligging van de banen, ligging van de start- en landingsplaats voor helikopters en ligging van de handhavingspunten en tabel met de grenswaarden in de handhavingspunten 

![255102](http://wetten.overheid.nl/Illustration/255102)

### Bijlage  2  

####behorende bij artikel 8  van de Omzettingsregeling luchthaven Lelystad: kaart met het beperkingengebied ten gevolge van de Ke-geluidzone

![255103](http://wetten.overheid.nl/Illustration/255103)

### Bijlage  3  

####behorende bij artikel 8  van de Omzettingsregeling luchthaven Lelystad: kaart met het beperkingengebied ten gevolge van de Bkl-geluidzone

![255104](http://wetten.overheid.nl/Illustration/255104)

