<meta http-equiv='Content-Type' content='text/html; charset=utf-8' />

##Regeling van de Staatssecretaris van Infrastructuur en Milieu van 10 december 2013, nr. IENM/BSK-2013/287792, houdende omzetting van bepalingen omtrent het luchthavenluchtverkeer uit het aanwijzingsbesluit van de luchthaven Maastricht, in verband met de vernieuwing van de regelgeving voor burgerluchthavens (Omzettingsregeling luchthaven Maastricht)

De Staatssecretaris van Infrastructuur en Milieu,  
Gelet op [artikel X van de Wet van 18 december 2008 houdende wijziging van de Wet luchtvaart inzake vernieuwing van de regelgeving voor burgerluchthavens en militaire luchthavens en de decentralisatie van bevoegdheden voor burgerluchthavens naar het provinciaal bestuur (Regelgeving burgerluchthavens en militaire luchthavens)](../../../../../wet/wijzigingswet/wet/luchtvaart/(regelgeving/burgerluchthavens/en/militaire/etc/BWBR0024928/README.md) (Stb. 2008, 561);
Besluit:     
### Hoofdstuk  1  

####Algemene bepalingen

### Artikel  1  

1.  In deze regeling wordt verstaan onder: 

– *ATC-slot (Air Traffic Control-slot):* een door de luchtverkeersleiding opgegeven CTOT (Calculated Take-Off Time). Dit is een nominale tijd met een tolerantie van 5 minuten voor tot 10 minuten na het opgegeven slot-tijdstip;  

– *circuitvlucht:* vliegtuigbeweging in de onmiddellijke omgeving van de luchthaven, in het bijzonder verband houdend met het starten, het oefenen voor het landen en het landen als onderdeel van het lesvliegen;  

– *exploitant:* de exploitant van de luchthaven Maastricht;  

– *lesvlucht:* vlucht onder leiding van een instructeur om vliegvaardigheid te verkrijgen;  

– *oefenvlucht:* solovlucht voor het verkrijgen dan wel behouden van vliegvaardigheid;  

– *proefvlucht:* vlucht met een luchtvaartuig ter beproeving van de eigenschappen en goede werking van een luchtvaartuig of voor de levering van bewijs van het voldoen aan de luchtvaardigheidsvoorschriften;  

– *regeringsvlucht:* vlucht ten behoeve van staatshoofden of regeringsfunctionarissen, dan wel in hun opdracht;  

– *verdrag:* Verdrag inzake de internationale burgerluchtvaart (Trb. 1973, 109);  

– *wet:*[wet van 18 december 2008, houdende wijziging van de Wet luchtvaart inzake vernieuwing van de regelgeving voor burgerluchthavens en militaire luchthavens en de decentralisatie van bevoegdheden voor burgerluchthavens naar het provinciaal bestuur (Regelgeving burgerluchthavens en militaire luchthavens)](../../../../../wet/wijzigingswet/wet/luchtvaart/(regelgeving/burgerluchthavens/en/militaire/etc/BWBR0024928/README.md).     
2.  Het gebruiksjaar betreft de periode van 1 november van enig jaar tot en met 31 oktober van het daarop volgend jaar.   

### Hoofdstuk  2  

####Luchthaven

### Artikel  2  

1.  Deze regeling is van toepassing op de luchthaven Maastricht.   
2.  Het luchthavengebied is aangegeven op de kaart in bijlage 1 bij deze regeling.   

### Artikel  3  

1.  Op de luchthaven is de verharde start- en landingsbaan gelegen in de geografische richting 03°-21°, met een lengte van 2.500 meter en een breedte van 45 meter, met de daarbij behorende rijbanen die voor het gebruik door het luchtverkeer is ingedeeld onder codenummer 4 en codeletter E, als bedoeld in bijlage 14, deel 1, van het verdrag.   
2.  De baan is aangegeven op de kaart in bijlage 1 bij deze regeling.   

### Hoofdstuk  3  

####Regels en grenswaarden

### Artikel  4  

1.  In de periode van 23.00 uur tot 06.00 uur plaatselijke tijd doet noch laat de exploitant de baan bedoeld in artikel 3 gebruiken voor starts en landingen met luchtvaartuigen.   
2.  In de periode van 23.00 tot 06.00 uur plaatselijke tijd gebruikt de gezagvoerder van een luchtvaartuig de baan bedoeld in artikel 3 niet voor starts of landingen.   
3.  Het gestelde in het eerste en tweede lid geldt niet voor luchtvaartuigen die in nood verkeren of voor luchtvaartuigen die ten behoeve van reddingsacties, hulpverlening of regeringsvluchten worden ingezet.   
4.  Het gestelde in het eerste en tweede lid geldt niet voor het uitvoeren van landingen tussen 23.00 uur en 24.00 uur plaatselijke tijd door luchtvaartuigen van verkeersvluchten die volgens schema eerder dan 23.00 uur plaatselijke tijd hadden moeten arriveren, voor zover sprake is van onverwacht vertragende omstandigheden, die op het moment van het vertrek redelijkerwijs niet voorzien hadden kunnen worden, dan wel voorzover sprake is van vertragingen veroorzaakt door het onverwacht toekennen van ATC-slots op de luchthaven van vertrek.   
5.  Het gestelde in het eerste en tweede lid geldt niet voor het uitvoeren van starts tussen 23.00 uur en 24.00 uur plaatselijke tijd door luchtvaartuigen van verkeersvluchten die volgens schema eerder dan 23.00 uur plaatselijke tijd hadden moeten vertrekken, voor zover sprake is van: 

1°. een technische storing van het luchtvaartuig dan wel van de luchtvaarttechnische gronduitrusting;  

2°. extreme meteorologische omstandigheden;  

3°. een zodanige toekenning van ATC-slots op de luchthaven van bestemming dat de vlucht bij een vertrek vóór 23.00 uur plaatselijke tijd kunstmatig lang zou worden.     

### Artikel  5  

1.  Het uitvoeren van circuitvluchten in het kader van proef-, les- of oefenvluchten vindt uitsluitend plaats van maandag tot en vrijdag van 09.00 uur tot 19.00 uur plaatselijke tijd, niet zijnde officiële feestdagen.   
2.  Het uitvoeren van circuits in het kader van proef-, les- en oefenvluchten met vliegtuigen met schroefaandrijving met een toegelaten totaal gewicht van maximaal 6.000 kilogram kan met goedkeuring van de exploitant in aanvulling op de tijden zoals aangegeven in lid 1 van dit artikel plaatsvinden van maandag tot en met vrijdag 19.00 uur tot 23.00 uur plaatselijke tijd, niet zijnde officiële feestdagen.   

### Artikel  6  

De ligging van de handhavingspunten, bedoeld in [artikel X, eerste en tweede lid, van de wet](../../../../../wet/wijzigingswet/wet/luchtvaart/(regelgeving/burgerluchthavens/en/militaire/etc/BWBR0024928/README.md), en de grenswaarden voor de geluidbelasting op die punten, zijn opgenomen op de kaart onderscheidenlijk in de tabel in bijlage 1 bij deze regeling.  

### Hoofdstuk  4  

####Ruimtelijke beperkingen

### Artikel  7  

De beperkingengebieden, bedoeld in [artikel X, vijfde lid, van de wet](../../../../../wet/wijzigingswet/wet/luchtvaart/(regelgeving/burgerluchthavens/en/militaire/etc/BWBR0024928/README.md), zijn aangegeven op de kaarten in bijlage 2 en 3 bij deze regeling.  

### Hoofdstuk  5  

####Slotbepalingen

### Artikel  8  

Deze regeling treedt in werking met ingang van de eerste dag na plaatsing in de Staatscourant.  

### Artikel  9  

Deze regeling wordt aangehaald als: Omzettingsregeling luchthaven Maastricht.  
Deze regeling zal met de toelichting in de Staatscourant worden geplaatst.  

De 
Staatssecretaris van Infrastructuur en Milieu,
W.J.Mansveld  

### Bijlage  1  

####, bedoeld in de artikelen 2 , 3  en 6  van de Omzettingsregeling luchthaven Maastricht: kaart van het luchthavengebied van de luchthaven Maastricht met ligging van de baan, de plaats van de handhavingspunten en een tabel met de handhavingspunten en de daarbij behorende grenswaarde

![252926](http://wetten.overheid.nl/Illustration/252926)

### Bijlage  2  

####, bedoeld in artikel 7  van de Omzettingsregeling luchthaven Maastricht: kaart met het beperkingengebied ten gevolge van de KE-geluidszone en de daarbij behorende contouren van de luchthaven Maastricht

![252927](http://wetten.overheid.nl/Illustration/252927)

### Bijlage  3  

####, bedoeld in artikel 7  van de Omzettingsregeling luchthaven Maastricht: kaart met het beperkingengebied ten gevolge van de BKL-geluidszone en de daarbij behorende contouren van de luchthaven Maastricht

![252928](http://wetten.overheid.nl/Illustration/252928)

