<meta http-equiv='Content-Type' content='text/html; charset=utf-8' />

##Vergoedingsregeling tuchtcollege loodsen

De minister van Verkeer en Waterstaat, en de minister van Justitie,  
Gelet op [artikel 35 van de Loodsenwet](../../../../../wet/loodsenwet/BWBR0004365/README.md) (Stb. 1988, 353);
Besluiten:    

### Artikel  1  

1.  Het vacatiegeld voor de voorzitter van het tuchtcollege loodsen bedraagt € 2722,68 per jaar, en € 453,78 voor de behandeling van een zaak die tot een of meerdere zittingen van het tuchtcollege heeft geleid. Het vacatiegeld voor de plaatsvervangend voorzitter van het tuchtcollege loodsen bedraagt € 226,89 per ten behoeve van een zitting bestede dag.   
2.  De in het eerste lid genoemde bedragen worden met inbegrip van de daarop toegepaste correctie per kalenderjaar aangepast overeenkomstig de door het Centraal Bureau voor de Statistiek vastgestelde indexcijfers voor regelingslonen.   

### Artikel  2  

Het vacatiegeld voor de leden van het tuchtcollege loodsen bedraagt per zittingsdag van het tuchtcollege: 

a. voor de leden die tot een samenwerkingsverband als bedoeld in [artikel 15, eerste lid, onderdeel b, 2°, van de Loodsenwet](../../../../../wet/loodsenwet/BWBR0004365/README.md) (Stb. 1988, 353) behoren: 1/173 van de pensioengrondslag van registerloodsen volgens het pensioenreglement van de Stichting Beroepspensioenfonds loodsen:  

b. voor de leden die niet tot een samenwerkingsverband als bedoeld in onderdeel a behoren de uitkomst van de formule als bedoeld in [artikel 2, vierde lid, onderdeel b, eerste volzin, van de Financiële verordening loodswezen](../../../../../pbo/financiële/verordening/loodswezen/BWBR0007548/README.md).    

### Artikel  3  

1.  Het vacatiegeld voor de secretaris van het tuchtcollege loodsen bedraagt € 136,13 per aan het secretariaat bestede dag.   
2.  Op het in het eerste lid genoemd bedrag is artikel 1, tweede lid, van toepassing.   

### Artikel  4  

De reis- en verblijfkosten van de voorzitter, de leden en de secretaris van het tuchtcollege loodsen, alsmede hun plaatsvervangers, worden vergoed volgens de bepalingen van het [Reisbesluit binnenland](../../../../../AMvB/reisbesluit/binnenland/BWBR0005889/README.md).  

### Artikel  5  

De artikelen 2 onderscheidenlijk 3 zijn van overeenkomstige toepassing op de vacatiegelden van de plaatsvervangers van de leden onderscheidenlijk de secretaris van het tuchtcollege loodsen.  

### Artikel  6  

Het vacatiegeld en de vergoedingen voor reis- en verblijfkosten, bedoeld in deze regeling komen ten laste van de Nederlandse loodsencorporatie en zijn begrepen in de kosten, bedoeld in artikel 13, tweede lid, onderdeel b, 2°, van het Financieel Besluit Loodswezen.  

### Artikel  7  

Deze regeling treedt in werking met ingang van 1 september 1988.  

### Artikel  8  

Deze regeling kan worden aangehaald als: Vergoedingsregeling tuchtcollege loodsen.  
Deze regeling zal worden geplaatst in de Nederlands Staatscourant en in afschrift worden gezonden aan de Algemene Rekenkamer, de Nederlandse Loodsencorporatie en de personen, bedoeld in deze regeling.   

's-Gravenhage 
18 augustus 1988    

De 
minister van Verkeer en Waterstaat, 
N.Smit- Kroes 

De 
minister van Justitie, 
F.Korthals Altes    
