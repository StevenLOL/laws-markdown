<meta http-equiv='Content-Type' content='text/html; charset=utf-8' />

##Besluit van de Minister van Volksgezondheid, Welzijn en Sport, van 9 juni 2010, nr. MC-U-3006967, houdende vaststelling van beleidsregels betreffende het opleggen van bestuurlijke boetes op grond van de Wet op de medische hulpmiddelen (Beleidsregels bestuurlijke boete Wet op de medische hulpmiddelen)

De Minister van Volksgezondheid, Welzijn en Sport,  
Gelet [artikel 4:81 van de Algemene wet bestuursrecht](../../../../../../../../../../wet/algemene/wet/bestuursrecht/BWBR0005537/README.md) jo. op [artikel 14 van de Wet op de medische hulpmiddelen](../../../../../../../../../../wet/wet/op/de/medische/hulpmiddelen/BWBR0002697/README.md);
Besluit:    

### Artikel  1  

Bij constatering van een bestuurlijk beboetbaar feit wordt, alvorens een bestuurlijke boete wordt opgelegd, de overtreder door het geven van een waarschuwing in de gelegenheid gesteld aan de wettelijke eisen te voldoen. In die situaties waarbij de overtreder anders dan door een waarschuwing in de gelegenheid is gesteld om aan de eisen te voldoen, wordt direct een boete opgelegd.  

### Artikel  2  

Bij constatering van een overtreding wordt een boete opgelegd, onderscheidenlijk een waarschuwing gegeven met inachtneming van de bijlage bij dit besluit. Onverminderd de artikelen 3, 6, 9 en 10 wordt wordt uitgegaan van een boete gelijk aan het normbedrag.  

### Artikel  3  

1.  Indien een door een bestuurlijke boete te handhaven overtreding plaatsvindt binnen een periode van twee jaar nadat een eerdere overtreding van dezelfde wettelijke norm heeft plaatsgevonden, vindt geen waarschuwing plaats en wordt onverminderd de artikelen 6, 9 en 10 bij: 

– rechtspersonen met 10 tot 50 werknemers uitgegaan van een boetebedrag gelijk aan een derde gedeelte van het in de bijlage aangegeven normbedrag;  

– rechtspersonen met minder dan 10 werknemers en bij natuurlijke personen uitgegaan van een boetebedrag gelijk aan vijfde gedeelte van het in de bijlage aangegeven normbedrag.     
2.  In afwijking van artikel 2, eerste volzin, vindt bij overtreding van een wettelijke norm eveneens geen waarschuwing plaats indien de betrokkene binnen een periode van twee jaar voorafgaande aan die overtreding, reeds tweemaal eerder een boete is opgelegd, ongeacht of die overtreding dezelfde of een andere wettelijke norm betreft, dan waarvoor eerder is beboet.   

### Artikel  4  

Onverminderd de artikelen 6 en 9 en 10 wordt bij de vaststelling van een boete: 

a. voor een tweede overtreding van dezelfde wettelijke norm binnen een periode van twee jaar nadat de daaraan voorafgaande overtreding zich heeft voorgedaan bij: 

– rechtspersonen met 50 of meer werknemers uitgegaan van een boetebedrag gelijk aan tweemaal het in de bijlage aangegeven normbedrag;  

– rechtspersonen met 10 tot 50 werknemers uitgegaan van een boetebedrag gelijk aan twee derde gedeelte van het in de bijlage aangegeven normbedrag;  

– rechtspersonen met minder dan 10 werknemers en bij natuurlijke personen uitgegaan van een boetebedrag gelijk aan twee vijfde gedeelte van het in de bijlage aangegeven normbedrag.    

b. voor een derde of volgende overtreding van dezelfde wettelijke norm binnen een periode van twee jaar nadat de daaraan voorafgaande overtreding zich heeft voorgedaan, ongeacht de bedrijfs- of instellingsgrootte, uitgegaan van een boetebedrag gelijk aan tweemaal het in de bijlage aangegeven normbedrag.    

### Artikel  5  

Voor de boeteberekening van een beboetbaar feit, geconstateerd op een locatie of vestiging van een bedrijf of instelling, wordt als bedrijfs- of instellingsgrootte het aantal werknemers van de gehele juridische eenheid gehanteerd. De berijfs- of instellingsgrootte wordt vastgesteld aan de hand van de registers van de Kamers van Koophandel.  

### Artikel  6  

Bij de vaststelling van de boete wordt rekening gehouden met de ernst van de overtreding, met de mate waarin de overtreding aan de overtreder kan worden toegerekend en zo nodig met de omstandigheden waaronder de overtreding heeft plaatsgevonden.  

### Artikel  7  

De totale bij boetebeschikking op te leggen boete bestaat bij samenloop van meerdere bestuurlijk beboetbare feiten uit de som van de per feit berekende boetebedragen.  

### Artikel  8  

In de boetebeschikking wordt de hoogte van de boete gemotiveerd.  

### Artikel  9  

Bij aantoonbaar financieel onvermogen kan de hoogte van de boete worden gematigd.  

### Artikel  10  

In het geval de onverkorte toepassing van dit besluit niet opweegt tegen de de gevolgen daarvan, kan van dit besluit worden afgeweken.  

### Artikel  11  

Indien een overtreding, die tevens een strafbaar feit is, leidt tot schade of een aanmerkelijke kans op schade aan de gezondheid van een ander zal de aan de overtreding ten grondslag liggende gedraging ter beoordeling aan het Openbaar Ministerie worden voorgelegd.  

### Artikel  12  

Dit besluit wordt aangehaald als: Beleidsregels bestuurlijke boete Wet op de medische hulpmiddelen.  

### Artikel  13  

Dit besluit treedt in werking met ingang van de dag na de dagtekening van de Staatscourant waarin het wordt geplaatst.  
Dit besluit zal in de Staatscourant worden geplaatst.  

De 
Minister van Volksgezondheid, Welzijn en Sport,
A.Klink  

### Bijlage  

Tarieflijst normbedragen bestuurlijke boete Wet op de medische hulpmiddelen 

| Artikel  | Omschrijving  | Normbedrag  | Waarschuwing/ direct beboetbaar (DB)  |
|:---|:---|:---|:---|
|  [2](../../../../../../../../../../wet/wet/op/de/medische/hulpmiddelen/BWBR0002697/README.md)   | Het zonder vergunning of in strijd met gestelde voorwaarden vervaardigen van een bij AMvB bepaald medisch hulpmiddel  | € 450.000,00  | waarschuwing  |
|  [3, lid 1](../../../../../../../../../../wet/wet/op/de/medische/hulpmiddelen/BWBR0002697/README.md)   | Het zonder vergunning of in strijd met gestelde eisen invoeren, voorhanden hebben, afleveren of toepassen van een bij maatregel aangewezen medisch hulpmiddel  | € 450.000,00  | waarschuwing  |
|  [3, lid 2](../../../../../../../../../../wet/wet/op/de/medische/hulpmiddelen/BWBR0002697/README.md)   | Het niet voldoen aan de bij AMvB gestelde eisen ten aanzien van de normen voor en bewijzen van goedkeuring van een medisch hulpmiddel  | € 450.000,00  | Waarschuwing  |
|  [4](../../../../../../../../../../wet/wet/op/de/medische/hulpmiddelen/BWBR0002697/README.md)   | Overtreding van het verbod om bij AMvB bepaalde medische hulpmiddelen af te leveren aan gebruikers  | € 450.000,00  | waarschuwing  |
|  [5](../../../../../../../../../../wet/wet/op/de/medische/hulpmiddelen/BWBR0002697/README.md)   | Overtreding van het verbod om bij AMvB bepaalde medische hulpmiddelen die ernstig gevaar voor de gezondheid kunnen opleveren, te vervaardigen, in te voeren, voorhanden te hebben, af te leveren of toe te passen  | € 450.000,00  | waarschuwing  |
|  [7, lid 1](../../../../../../../../../../wet/wet/op/de/medische/hulpmiddelen/BWBR0002697/README.md)   | Het niet naleven van een vordering van een voorziening door de minister  | € 450.000,00  | waarschuwing  |
|  [9, lid 1](../../../../../../../../../../wet/wet/op/de/medische/hulpmiddelen/BWBR0002697/README.md)   | Het niet naleven van beperkingen of voorschriften die zijn verbonden aan een vergunning of ontheffing  | € 450.000,00  | waarschuwing  |
|  [13](../../../../../../../../../../wet/wet/op/de/medische/hulpmiddelen/BWBR0002697/README.md)   | Het aanprijzen van een voorwerp, al dan niet een medisch hulpmiddel, als geschikt medisch hulpmiddel, en daarbij weet (kunnen) hebben van het ernstig achterblijven of ontbreken van de aangeprezen geschiktheid  | € 450.000,00  | waarschuwing  |

