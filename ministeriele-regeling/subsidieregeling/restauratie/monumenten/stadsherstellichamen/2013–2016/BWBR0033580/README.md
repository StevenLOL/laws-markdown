<meta http-equiv='Content-Type' content='text/html; charset=utf-8' />

##Regeling van de Minister van Onderwijs, Cultuur en Wetenschap van 12 juni 2013, nr. WJZ/510365(10357) houdende nadere regels voor het verstrekken van subsidie voor het restaureren van beschermde monumenten van stadsherstellichamen in de jaren 2013 tot en met 2016 en wijziging van de Subsidieregeling restauratie monumenten stadsherstellichamen 2011–2012 in verband met de wijziging van de vervaldatum (Subsidieregeling restauratie monumenten stadsherstellichamen 2013–2016)

De Minister van Onderwijs, Cultuur en Wetenschap,  
Gelet op [artikel 4, tweede lid, van het Besluit rijkssubsidiëring instandhouding monumenten 2013](../../../../../../../AMvB/besluit/rijkssubsidiëring/instandhouding/monumenten/2013/BWBR0032036/README.md);
Besluit:    

### Artikel  1  

####Definities

In deze regeling wordt verstaan onder: 

*Regeling:* [Subsidieregeling instandhouding monumenten](../../../../../../../ministeriele-regeling/subsidieregeling/instandhouding/monumenten/BWBR0032075/README.md);  

*minister:* Minister van Onderwijs, Cultuur en Wetenschap;  

*stadsherstellichaam:* organisatie die zich uitsluitend of nagenoeg uitsluitend bezig houdt met verwerving, renovatie, restauratie en beheer van beschermde monumenten.   

### Artikel  2  

####Toepasselijke bepalingen Regeling

De [artikelen 17](../../../../../../../ministeriele-regeling/subsidieregeling/instandhouding/monumenten/BWBR0032075/README.md), [19](../../../../../../../ministeriele-regeling/subsidieregeling/instandhouding/monumenten/BWBR0032075/README.md) en [28, eerste lid, van de Regeling](../../../../../../../ministeriele-regeling/subsidieregeling/instandhouding/monumenten/BWBR0032075/README.md) zijn van overeenkomstige toepassing met dien verstande dat instandhouding telkens wordt gelezen als restauratie. 

### Artikel  3  

####Reikwijdte

1.  De minister kan op aanvraag subsidie verstrekken voor de jaren 2013 tot en met 2016 ten behoeve van de restauratie van beschermde monumenten.   
2.  Voor de subsidie, bedoeld in het eerste lid, komen slechts in aanmerking stadsherstellichamen die in de jaren 2004 tot en met 2007 gebruik maakten van de vrijstelling van de heffing van vennootschapsbelasting voor woningbouwlichamen.  

### Artikel  4  

####Subsidieplafond

Voor subsidieverstrekking is voor de jaren 2013 tot en met 2016 jaarlijks een bedrag van € 2 miljoen beschikbaar. 

### Artikel  5  

####Subsidiabele kosten

1.  Subsidiabel zijn de kosten van werkzaamheden, maatregelen en voorzieningen als bedoeld in de Leidraad subsidiabele instandhoudingskosten opgenomen als [bijlage bij de Regeling](../../../../../../../ministeriele-regeling/subsidieregeling/instandhouding/monumenten/BWBR0032075/README.md), met dien verstande dat kosten uitsluitend subsidiabel zijn voor zover de werkzaamheden strekken tot restauratie van het beschermde monument en zijn monumentale waarden.   
2.  Kosten komen niet voor subsidie in aanmerking voor zover: 

a. het kosten betreft voor werkzaamheden die vóór aanvang van de periode waarvoor subsidie wordt verleend zijn uitgevoerd;  

b. voor de kosten reeds rijkssubsidie wordt verstrekt;  

c. bij schade de kosten op grond van een verzekering worden gedekt;  

d. de kosten op grond van de [Wet op de omzetbelasting](../../../../../../../wet/wet/op/de/omzetbelasting/1968/BWBR0002629/README.md) op verschuldigde belasting in aftrek kunnen worden gebracht.    

### Artikel  6  

####Subsidiebedrag

Per stadsherstellichaam bedraagt het subsidiebedrag ten hoogste een percentage van € 4 miljoen per subsidieronde, bedoeld in artikel 7. Dat percentage wordt berekend aan de hand van de resultaten in de jaren 2009 tot en met 2012, bedoeld in artikel 7, tweede lid, onder a, van het desbetreffende stadsherstellichaam ten opzichte van het totaal van die resultaten in die jaren van alle ingediende aanvragen die in aanmerking zijn gekomen voor subsidie. 

### Artikel  7  

####Aanvraag

1.  De subsidie wordt verleend in twee subsidierondes: 

a. een ronde voor de jaren 2013 en 2014;  

b. een ronde voor de jaren 2015 en 2016.     
2.  De aanvraag voor subsidie bevat in ieder geval: 

a. een overzicht van de resultaten vóór belastingen van het desbetreffende stadsherstellichaam van de jaren 2009 tot en met 2012 die blijken uit de desbetreffende jaarrekeningen;  

b. de jaarrekeningen over de jaren 2004 tot en met 2007 waaruit blijkt dat het desbetreffende stadsherstellichaam voldoet aan de voorwaarde, bedoeld in artikel 3, tweede lid;  

c. de monumentnummers en adresgegevens van de te restaureren beschermde monumenten; en  

d. per beschermd monument een raming van de subsidiabele kosten als bedoeld in artikel 5.     
3.  Voor zover het stadslichaam er redelijkerwijs vanuit kan gaan dat de documenten, bedoeld in het tweede lid, onder a of b, al in het bezit van de minister zijn, hoeven deze niet bij de aanvraag gevoegd te worden.  

### Artikel  8  

####Indieningstermijn

De aanvragen worden ingediend: 

a. voor de jaren 2013 en 2014, uiterlijk op 30 november 2013;  

b. voor de jaren 2015 en 2016, uiterlijk op 30 september 2015.   

### Artikel  9  

####Verlening

1.  De minister beslist per ronde gelijktijdig op de aanvragen, met toepassing van artikel 6.   
2.  De minister beslist binnen dertien weken na de laatste dag waarop de aanvragen voor een subsidieronde ingediend kunnen worden.   
3.  Indien het te verstrekken subsidiebedrag minder bedraagt dan € 25.000, stelt de minister de subsidie zonder subsidieverlening vast.  

### Artikel  10  

####Voorschot

De minister verstrekt onverwijld na de subsidieverlening een voorschot ter hoogte van het verleende subsidiebedrag. 

### Artikel  11  

####Vaststelling

1.  De ontvanger van een subsidie waarvan het verleende bedrag € 25.000 of meer bedraagt, dient voor 1 oktober van het jaar na de jaren waarvoor subsidie is verleend een aanvraag tot vaststelling van de subsidie in.   
2.  De aanvraag tot vaststelling gaat vergezeld van een overzicht waarin de monumentnummers staan vermeld ten behoeve waarvan de subsidie is besteed.   
3.  [Artikel 25 van de Regeling](../../../../../../../ministeriele-regeling/subsidieregeling/instandhouding/monumenten/BWBR0032075/README.md) is van overeenkomstige toepassing indien het verleende subsidiebedrag €125.000 of meer bedraagt, met dien verstande dat de aanvraag tot vaststelling vergezeld gaat van een overzicht van totaal gemaakte subsidiabele kosten per beschermd monument.   
4.  De minister beslist binnen dertien weken na ontvangst op de aanvraag tot vaststelling van de subsidie.   
5.  [Artikel 27 van de Regeling](../../../../../../../ministeriele-regeling/subsidieregeling/instandhouding/monumenten/BWBR0032075/README.md) is van overeenkomstige toepassing.  

### Artikel  12  

####Wijziging regeling 2011 en 2012

Wijzigt de Subsidieregeling restauratie monumenten stadsherstellichamen 2011 en 2012. 

### Artikel  13  

####Inwerkingtreding

Deze regeling treedt in werking met ingang van 1 juli 2013. 

### Artikel  14  

####Vervaldatum

Deze regeling vervalt met ingang van 1 januari 2018, met dien verstande dat de regeling van toepassing blijft op beschikkingen die op grond van deze regeling zijn gegeven. 

### Artikel  15  

####Citeertitel

Deze regeling wordt aangehaald als: Subsidieregeling restauratie monumenten stadsherstellichamen 2013–2016. 
Deze regeling zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap, 
M. Bussemaker     
