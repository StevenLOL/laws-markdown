<meta http-equiv='Content-Type' content='text/html; charset=utf-8' />

##Regeling van de Minister van Onderwijs, Cultuur en Wetenschap van 10 juli 2009, nr. WJZ/139906 (8262), houdende subsidiëring van innovatie van bibliotheken (Subsidieregeling bibliotheekinnovatie)

De Minister van Onderwijs, Cultuur en Wetenschap,  
Gelet op de [artikelen 5](../../../../AMvB/bekostigingsbesluit/cultuuruitingen/BWBR0006759/README.md), [5a](../../../../AMvB/bekostigingsbesluit/cultuuruitingen/BWBR0006759/README.md), [7, zesde lid](../../../../AMvB/bekostigingsbesluit/cultuuruitingen/BWBR0006759/README.md), [32, eerste lid](../../../../AMvB/bekostigingsbesluit/cultuuruitingen/BWBR0006759/README.md) en [43 van het Bekostigingsbesluit cultuuruitingen](../../../../AMvB/bekostigingsbesluit/cultuuruitingen/BWBR0006759/README.md);
Besluit:     
### Hoofdstuk  1  

####Algemeen

### Artikel  1  

####Begripsbepalingen

In deze regeling wordt verstaan onder: 

*minister:* Minister van Onderwijs, Cultuur en Wetenschap  

*Regeling:*[Regeling op het specifiek cultuurbeleid](../../../../ministeriele-regeling/regeling/op/het/specifiek/cultuurbeleid/BWBR0027597/README.md);  

*regiegroep:* Regiegroep Bibliotheekinnovatie als bedoeld in [artikel 2 van het Instellingsbesluit Regiegroep en Projectgroep Bibliotheekinnovatie 2009](../../../../ministeriele-regeling/instellingsbesluit/regiegroep/en/projectgroep/bibliotheekinnovatie/2009/BWBR0025596/README.md)    

### Artikel  1a  

####Grondslag

Deze regeling berust op [artikel 4 van het Besluit op het specifiek cultuurbeleid](../../../../AMvB/besluit/op/het/specifiek/cultuurbeleid/BWBR0027600/README.md).  

### Artikel  2  

####Reikwijdte

1.  De minister kan op aanvraag aan een instelling subsidie verlenen voor activiteiten die de innovatie en digitalisering van openbare bibliotheken bevorderen.   
2.  Subsidie als bedoeld in het eerste lid kan worden verstrekt voor innovatieve projecten rond de volgende thema’s: 

a. digitale infrastructuur;  

b. digitale diensten en producten; en  

c. collectiebeleid.     

### Artikel  3  

####Subsidieaanvrager

Subsidie kan worden aangevraagd door een instelling die aantoonbare relevante kennis en kunde heeft op het gebied van bibliotheekwerk en bibliotheekinnovatie.  

### Artikel  4  

####Subsidiabele kosten

De subsidiabele kosten omvatten uitsluitend de volgende rechtstreeks aan de uitvoering van de activiteiten toe te rekenen kosten: 

a. loonkosten;  

b. overheadkosten;  

c. kosten van ingehuurde derden; en  

d. kosten van materialen.    

### Artikel  5  

####Looptijd

Een project komt slechts in aanmerking voor subsidie als het project in 2009 aanvangt en uiterlijk is afgerond in 2010.  

### Artikel  6  

####Subsidieplafonds

1.  Voor subsidieverlening is een bedrag van € 7.558.000 beschikbaar.   
2.  Voor de thema’s, bedoeld in artikel 2, tweede lid, gelden de volgende subsidieplafonds: 

a. digitale infrastructuur: € 410.000;  

b. digitale diensten en producten: € 4.298.000; en  

c. collectiebeleid: € 2.850.000.     
3.  Indien het bedrag, bedoeld in het tweede lid, onder a, b of c, niet geheel wordt verleend, kan de minister het bedrag dat niet verleend is toevoegen aan een van de andere bedragen, bedoeld in het tweede lid.   

### Hoofdstuk  2  

####Aanvraag

### Artikel  7  

####Aanvraag

1.  Een aanvraag voor subsidie gaat in ieder geval vergezeld van: 

a. een activiteitenplan; en  

b. een begroting.     
2.  Een aanvraag wordt ingediend bij de minister, Directie Media, Letteren en Bibliotheken (MLB), Postbus 16375, 2500 BJ Den Haag.   

### Artikel  8  

####Aanvraagtermijn

Een aanvraag voor subsidie wordt ingediend voor 15 september 2009.  

### Artikel  9  

####Advies regiegroep

1.  Indien een aanvraag voldoet aan de voorgaande artikelen, verzoekt de minister de regiegroep over de aanvraag te adviseren.   
2.  De minister zendt een aanvraag als bedoeld in het eerste lid uiterlijk een week na de datum, bedoeld in artikel 8, aan de regiegroep.   
3.  De regiegroep adviseert over alle van de minister ontvangen aanvragen tegelijk.   
4.  De regiegroep adviseert binnen vijf weken na de datum, bedoeld in artikel 8.   
5.  Indien een aanvraag niet wordt voorgelegd aan de regiegroep wijst de minister de aanvraag af.   

### Artikel  10  

####Advisering

1.  De regiegroep adviseert welke aanvragen in aanmerking moeten komen voor de verschillende categorieën van subsidie.   
2.  Bij de advisering toetst de projectgroep in ieder geval aan de volgende criteria: 

a. innovatief karakter;  

b. bijdrage aan de verdere ontwikkeling van de digitale bibliotheek;  

c. realiseerbaarheid naar inhoud en tijd; en  

d. de kosteneffectiviteit; de mate waarin de gevraagde subsidie redelijk is ten opzichte van het te verwachten effect van de activiteiten.     

### Hoofdstuk  3  

####Verlening

### Artikel  11  

####Verlening

1.  De minister voorziet in een gelijktijdige beslissing op aanvragen waarover de regiegroep heeft geadviseerd, op basis van een vergelijking van hun geschiktheid om bij te dragen aan de doelstellingen van de subsidie.   
2.  De minister beslist op de aanvragen mede op basis van de adviezen van de regiegroep.   
3.  De minister beslist voor 1 december 2009 op de aanvragen.   

### Artikel  12  

####Bevoorschotting

De minister kan voorschotten verlenen van ten hoogste 80 procent van het verleende subsidiebedrag.  

### Hoofdstuk  4  

####Subsidieverplichtingen

### Artikel  13  

####Intellectuele eigendomsrechten

Indien de subsidieontvanger bij het verrichten van de gesubsidieerde activiteiten intellectuele eigendomsrechten vestigt, draagt de subsidieontvanger deze intellectuele eigendomsrechten, voor zover deze rechten wettelijk overdraagbaar zijn, na afronding van de activiteiten over aan de Staat der Nederlanden. De subsidieontvanger werkt mee aan overdracht van de rechten bij akte.  

### Artikel  13a  

####Overige verplichtingen

[Artikel 5.7](../../../../ministeriele-regeling/regeling/op/het/specifiek/cultuurbeleid/BWBR0027597/README.md) en [5.8 van de Regeling](../../../../ministeriele-regeling/regeling/op/het/specifiek/cultuurbeleid/BWBR0027597/README.md) zijn van overeenkomstige toepassing op de ontvanger van een subsidie op grond van deze regeling met dien verstande dat de artikelen ook van toepassing zijn op subsidies die minder bedragen dan € 25.000.  

### Hoofdstuk  5  

####Vaststelling

### Artikel  14  

####Vaststelling van de subsidie

1.  Binnen vier maanden na afloop van de activiteiten waarvoor subsidie is verleend, dient de subsidieontvanger de volgende bescheiden in: 

a. een activiteitenverslag; en  

b. een jaarrekening of financieel verslag.     
2.  [Artikel 5.11, derde en vijfde lid](../../../../ministeriele-regeling/regeling/op/het/specifiek/cultuurbeleid/BWBR0027597/README.md), en [artikel 5.12, eerste lid, van de Regeling](../../../../ministeriele-regeling/regeling/op/het/specifiek/cultuurbeleid/BWBR0027597/README.md) zijn van overeenkomstige toepassing.   
3.  Indien het verleende subsidiebedrag € 125.000 of meer bedraagt is [artikel 2.27 van de Regeling](../../../../ministeriele-regeling/regeling/op/het/specifiek/cultuurbeleid/BWBR0027597/README.md) van overeenkomstige toepassing op de jaarrekening en het financieel verslag.   

### Hoofdstuk  6  

####Slotbepalingen

### Artikel  15  

####Inwerkingtreding

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  

### Artikel  16  

####Citeertitel

Deze regeling wordt aangehaald als Subsidieregeling bibliotheekinnovatie.  
Deze regeling zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap, 
R.H.A.Plasterk   
