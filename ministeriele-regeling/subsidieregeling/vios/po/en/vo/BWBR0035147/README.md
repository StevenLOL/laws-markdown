<meta http-equiv='Content-Type' content='text/html; charset=utf-8' />

##Regeling van de Staatssecretaris van Onderwijs, Cultuur en Wetenschap van 23 mei 2014, nr. IB/605553, houdende regels voor het verstrekken van subsidie voor het verankeren van internationale oriëntatie en samenwerking in het primair en voortgezet onderwijs (Subsidieregeling Vios po en vo)

De Minister van Onderwijs, Cultuur en Wetenschap,  
Handelende in overeenstemming met de Minister van Economische Zaken;

Gelet op de [artikelen 70 van de Wet op het primair onderwijs](../../../../../../../wet/wbo/BWBR0003420/README.md), [71 van de Wet op de expertisecentra](../../../../../../../wet/isovso/BWBR0003549/README.md), [74 van de Wet op het voortgezet onderwijs](../../../../../../../wet/wet/op/het/voortgezet/onderwijs/BWBR0002399/README.md), [10:3 van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md) en [2](../../../../../../../wet/wet/overige/ocw-subsidies/BWBR0009458/README.md) en [4 van de Wet overige OCW-subsidies](../../../../../../../wet/wet/overige/ocw-subsidies/BWBR0009458/README.md);
Besluit:    

### Artikel  1  

####Begripsbepalingen

In deze regeling wordt verstaan onder: 

a.  *Minister:*  Minister van Onderwijs, Cultuur en Wetenschap en, voor zover het betreft het onderwijs op het gebied van landbouw en natuurlijke omgeving, de Minister van Economische Zaken;  

b.  *instelling:*  

1. school als bedoeld in [artikel 1 van de Wet op het primair onderwijs](../../../../../../../wet/wbo/BWBR0003420/README.md), [artikel 1 van de Wet op het voortgezet onderwijs](../../../../../../../wet/wet/op/het/voortgezet/onderwijs/BWBR0002399/README.md) en [artikel 1 van de Wet op de expertisecentra](../../../../../../../wet/isovso/BWBR0003549/README.md);  

2. instelling voor hoger onderwijs als bedoeld in [artikel 1.1 van de Wet op het hoger onderwijs en wetenschappelijk onderzoek](../../../../../../../wet/wet/op/het/hoger/onderwijs/en/wetenschappelijk/onderzoek/BWBR0005682/README.md), waaraan een lerarenopleiding wordt verzorgd;  

3. instelling als bedoeld in [artikel 1.1.1, onderdeel b, onder 3°, van de Wet educatie en beroepsonderwijs](../../../../../../../wet/wet/educatie/en/beroepsonderwijs/BWBR0007625/README.md), waaraan voorbereidend middelbaar beroepsonderwijs (vmbo) op het gebied van landbouw en natuurlijke omgeving wordt verzorgd;    

c.  *internationalisering:*  het ontwikkelen van een open houding, kennis en vaardigheden van leerlingen en leraren om te kunnen leven, leren en werken in een internationale context;  

d.  *schooljaar:*  tijdvak van 1 augustus tot en met 31 juli daaraanvolgend;  

e.  *vvto:*  vroeg vreemde talen onderwijs in het primair onderwijs;  

f.  *tto:*  tweetalig onderwijs in het voortgezet onderwijs;  

g.  *tpo:*  tweetalig primair onderwijs.   

### Artikel  2  

####Mandaat Europees Platform

De directeur van de Stichting Europees Platform – internationaliseren in onderwijs is bevoegd om namens de Minister vanaf het tijdstip van inwerkingtreding van deze regeling besluiten te nemen en bezwaren af te handelen voor zover die strekken tot uitvoering van deze subsidieregeling. Hij is daarbij tevens bevoegd tot het treffen van een ondermandaatregeling. 

### Artikel  3  

####Te subsidiëren activiteiten

1.  De Minister kan aan het bevoegd gezag van een instelling subsidie verstrekken voor de verankering van internationalisering in het schoolbeleid. Voor scholen in het primair onderwijs die nog niet zijn gestart met internationalisering kan subsidie worden verstrekt voor de introductie ervan in het schoolbeleid.   
2.  De activiteiten, bedoeld in het eerste lid, hebben betrekking op: 

a. Leerlingenmobiliteit: Samenwerking of uitwisseling van leerlingen met een buitenlandse partnerinstelling, mits dit onderdeel is van de verankering van internationalisering in het curriculum. Dit betekent dat de mobiliteit in dienst moet staan van het internationaliserende karakter van het curriculum, zoals bijvoorbeeld bij tweetalig onderwijs.  

b. Lerarenmobiliteit: Nascholing in het buitenland van leraren, schoolleiders en lerarenopleiders.  

c. Stages: Onderwijskundige stages in het buitenland van studenten aan de initiële lerarenopleiding zoals genoemd in artikel 1, onderdeel b, onder 2°, niet zijnde extranei, mits deze een onderzoekscomponent bevat.  

d. Curriculum: Invoering van vvto, tto, Elos – grensverleggend onderwijs, International Primary Curriculum of soortgelijk internationaliserend onderwijsconcept in het schoolcurriculum.  

e. Nieuwe initiatieven: Nieuwe initiatieven die de verankering van internationalisering in het schoolbeleid bevorderen.     
3.  Het eventueel niet voor de activiteiten aangewende deel van de subsidie kan, mits de activiteiten volledig zijn uitgevoerd, worden besteed aan andere activiteiten van de instelling waarvoor bekostiging wordt verstrekt. De activiteiten moeten uiterlijk zijn uitgevoerd op 1 september 2016.  

### Artikel  4  

####Subsidieplafonds

1.  Het subsidieplafond voor het schooljaar 2014–2015 bedraagt € 2.250.000 en voor het schooljaar 2015–2016 € 1.500.000.   
2.  Naast het subsidieplafond als bedoeld in het eerste lid geldt voor het onderwijs op het gebied van landbouw en natuurlijke omgeving voor de schooljaren 2014–2015 en 2015–2016 een subsidieplafond van jaarlijks € 4.000 voor de lerarenopleidingen en € 74.000 voor het groen vmbo bij Agrarische Opleidings Centra (AOC’s) en bij de afdelingen groen van desbetreffende scholengemeenschappen.   
3.  Indien het subsidieplafond niet wordt bereikt, wordt het resterende budget aangewend voor aanvragen die na de termijn, bedoeld in het eerste lid van artikel 5, zijn ingediend, mits die aanvragen tevens 2 maanden voordat de activiteiten zullen plaatsvinden, zijn ingediend.  

### Artikel  5  

####Subsidieaanvraag en verdeelcriterium

1.  De Minister verdeelt het beschikbare bedrag in de volgorde van ontvangst van de aanvragen met dien verstande dat wanneer de aanvrager krachtens [artikel 4:5 van de Algemene wet bestuursrecht](../../../../../../../wet/algemene/wet/bestuursrecht/BWBR0005537/README.md) de gelegenheid heeft gehad de aanvraag aan te vullen, de dag waarop de aanvraag is aangevuld, met betrekking tot de verdeling, als datum van ontvangst geldt.   
2.  Aanvragen die betrekking hebben op het schooljaar 2014–2015 kunnen worden ingediend voor 1 januari 2015. Aanvragen die betrekking hebben op het schooljaar 2015–2016 kunnen worden ingediend van 1 januari 2015 tot 1 januari 2016 met dien verstande dat aanvragen die voor 15 april worden ingediend gelijktijdig in behandeling genomen. Mochten alle voor 15 april ingediende aanvragen tezamen het beschikbare budget te boven gaan, dan kan de Minister nadere regels stellen.   
3.  Een aanvraag wordt ingediend met gebruikmaking van het toepasselijke aanvraagformulier zoals gepubliceerd op de website van het Europees Platform (www.europeesplatform.nl).   
4.  Voor aanvragen waarbij de te subsidiëren activiteiten betrekking hebben op het curriculum, zoals bedoeld in artikel 3, tweede lid, onderdeel d, geldt dat de aanvraag ingediend moet zijn voor 1 juli voorafgaand aan het schooljaar waar de aanvraag betrekking op heeft.  

### Artikel  6  

####Subsidieverstrekking

1.  Een beschikking tot subsidieverstrekking wordt gegeven binnen 2 maanden na ontvangst van de aanvraag. De subsidie wordt direct vastgesteld.   
2.  Subsidie wordt verstrekt indien is voldaan aan de volgende kwaliteitscriteria: 

a. Algemeen 

1. Voor scholen in het primair onderwijs die willen starten met internationalisering geldt dat zij dienen aan te geven op welke wijze die internationalisering ook in de toekomst verankerd gaat worden.  

2. Internationalisering is verankerd in het schoolbeleid, bijvoorbeeld door opname in schoolplan, het opstellen van een beleidsplan internationalisering of het toerusten van een coördinator of commissie internationalisering.  

3. Er is een naar verwachting heldere leeropbrengst van de voorgestelde mobiliteit of curriculumontwikkeling en de verduurzaming ervan.    

b. Specifiek voor mobiliteit (leerlingen, leraren, leraren in opleiding): 

1. Onderwijskundige invulling.  

2. Leerlingenmobiliteit moet onderdeel zijn van verankering van internationalisering in het curriculum. Dit betekent dat de mobiliteit in dienst moet staan van het internationaliserende karakter van het curriculum, zoals tto.  

3. Relevantie van de mobiliteit voor het onderwijs van de instelling (leeropbrengst moet binnen de school verspreid worden). Relevantie van het thema en/of land binnen het internationaliseringsbeleid van de school.  

4. Centraal stellen van internationaal contact van de leerlingen onderling.  

5. Samenwerking tussen de Nederlandse en buitenlandse scholen (onderwijskundige en organisatorische input van beide scholen).  

6. Disseminatie van de leeropbrengst in het scholenveld.    

c. Specifiek voor curriculumontwikkeling: 

1. School toont aan ook zelf te investeren op basis van een beleidsplan of plan van aanpak.       
3.  Voorts wordt subsidie slechts verleend indien: 

a. de activiteiten waarvoor subsidie wordt gevraagd niet reeds via het subsidieprogramma Erasmus+ worden gesubsidieerd;  

b. toekenning niet leidt tot overschrijding van de subsidieplafonds, bedoeld in artikel 4;  

c. bij leerlingenmobiliteit deze mobiliteit in dienst staat van het internationaliserend karakter van het curriculum;  

d. de buitenlandse partnerinstelling bij leerlingen- en lerarenmobiliteit en studentenstages niet het Nederlandse curriculum volgt;  

e. de buitenlandse partnerinstelling bij leerlingen- en lerarenmobiliteit en studentenstages zich niet bevindt op Bonaire, Saba of St. Eustatius;  

f. de buitenlandse partnerinstelling bij leerlingenmobiliteit en studentenstages geen commerciële instelling is;  

g. de buitenlandse partnerinstelling bij lerarenmobiliteit een leercomponent biedt;  

h. bij mobiliteit van leerlingen, leraren en leraren in opleiding de financiële bijdrage van de instelling minimaal 20% bedraagt van de totaal begrote kosten;  

i. bij aanvragen waarbij de te subsidiëren activiteiten betrekking hebben op het curriculum niet reeds in drie voorafgaande jaren subsidie is ontvangen op grond van deze regeling of de voorgaande [Subsidieregeling Bios po en vo](../../../../../../../ministeriele-regeling/subsidieregeling/bios/po/en/vo/BWBR0027535/README.md);  

j. bij vvto alle leerlingen van de school deelnemen aan deze activiteit;  

k. de activiteiten in het kader van tto en vvto plaatsvinden binnen de reguliere lesuren;  

l. bij een subsidieaanvraag vvto en tto, zoals bedoeld in artikel 3.2.d, moet 50% van de subsidie bestemd zijn voor (na)scholing van leraren;  

m. de activiteiten geen betrekking hebben op tpo.    

### Artikel  7  

####Berekening subsidiebedrag

Om spreiding van middelen te waarborgen, geldt een maximaal te verstrekken subsidiebedrag per instelling per schooljaar. De berekening van de maximale subsidie wordt in eerste aanleg getoetst op het niveau van de vestiging, aan de hand van het 6-cijferig Brinnummer van de instelling. Vervolgens wordt getoetst hoeveel subsidie de instelling als geheel ontvangt, door middel van een maximum voor het 4-cijferig Brin-nummer. De Minister hanteert de volgende maximale subsidies per onderdeel van de regeling:  

| --- | --- |
|:---|:---|
|  *a. Leerlingenmobiliteit*   | --- |
| Maximaal € 150 per deelnemende leerling. Voor deelname van leerlingen met een handicap worden de kosten voor 100% vergoed, voor zover die kosten als sober en doelmatig kunnen worden aangemerkt en waarbij onderstaand maximum per vestiging/instelling gehandhaafd blijft.  | --- |
|  *Maximum per vestiging (6-cijferig Brin-nummer)*   |  *€ 6.000*   |
|  *Maximum per instelling bij 4 of meer vestigingen (4-cijferig Brin-nummer)*   |  *€ 20.000*   |
|  *b. Lerarenmobiliteit*   | --- |
| Voor nascholingsactiviteiten van leraren en schoolleiders in het primair en  voortgezet onderwijs en lerarenopleiders: maximaal € 750 per deelnemer  | --- |
|  *Maximum per vestiging (6-cijferig Brin-nummer)*   |  *€ 1.500*   |
|  *Maximum per instelling bij 4 of meer vestigingen (4-cijferig Brin-nummer)*   |  *€ 3.000*   |
| Voor nascholingsactiviteiten van leraren en schoolleiders in het onderwijs op het gebied van landbouw en natuurlijke omgeving: maximaal € 750 per deelnemer  | --- |
|  *Maximum per vestiging (6-cijferig Brin-nummer)*   |  *€ 1.500*   |
|  *Maximum per instelling bij 4 of 5 vestigingen (4-cijferig Brin-nummer)*   |  *€ 3.000*   |
|  *Maximum per instelling bij 6 of 7 vestigingen (4-cijferig Brin-nummer)*   |  *€ 4.500*   |
|  *Maximum per instelling bij 8 of meer vestigingen (4-cijferig Brin-nummer)*   |  *€ 6.000*   |
|  *c. Stages*   | --- |
| Voor stages – inclusief een onderzoekscomponent – van studenten aan lerarenopleidingen, niet zijn de extranei: maximaal € 750 per deelnemende student per stage.  | --- |
|  *Maximum per vestiging (6-cijferig Brin-nummer)*   |  *€ 7.500*   |
|  *Maximum per instelling bij 2 vestigingen of meer (4-cijferig Brin-nummer):*   |  *€ 15.000*   |
|  *d. Curriculum*   | --- |
| Invoering van tweetalig onderwijs, Elos – grensverleggend onderwijs of soortgelijk internationaliserend onderwijsconcept in een school voor voortgezet onderwijs, en invoering van vroeg vreemdetalenonderwijs, International Primary Curriculum of soortgelijk internationaliserend onderwijsconcept in een school voor primair onderwijs.  | --- |
|  *Maximum per vestiging (6-cijferig Brin-nummer) primair onderwijs:*   |  *€ 3.000*   |
|  *Maximum per vestiging (6-cijferig Brin-nummer) voortgezet onderwijs:*   |  *€ 6.000*   |
|  *Maximum per instelling bij 4 of meer vestigingen (4-cijferig Brin-nummer) primair en voortgezet onderwijs*   |  *€ 20.000*   |
|  *e. Nieuwe initiatieven*   | --- |
| Nieuwe initiatieven die de verankering van internationalisering in het schoolbeleid bevorderen. Maximum per instelling (4-cijferig Brin-nummer):  | € 2.500  |
|  *Nota Bene: waar in bovenstaande tabel geen onderscheid wordt gemaakt tussen primair en voortgezet onderwijs en tussen regulier onderwijs en groen onderwijs, geldt de norm voor beide betreffende onderwijssoorten.*   |

### Artikel  8  

####Betaling

De betaling van het gehele subsidiebedrag vindt plaats binnen 2 maanden nadat de subsidie is verleend. 

### Artikel  9  

####Verantwoording

1.  Verantwoording geschiedt overeenkomstig [artikel 13 van de Regeling OCW-subsidies](../../../../../../../ministeriele-regeling/regeling/ocw-subsidies/BWBR0028820/README.md).   
2.  De verantwoording van subsidies van meer dan € 25.000 geschiedt in onderdeel G1 van model G, als bedoeld in [artikel 13, tweede lid van de Regeling OCW-subsidies ](../../../../../../../ministeriele-regeling/regeling/ocw-subsidies/BWBR0028820/README.md)(ROS).  

### Artikel  10  

####Activiteitenverslag ten behoeve van evaluatie

1.  Met het oog op evaluatie van de subsidie verstrekt de subsidieontvanger een activiteitenverslag, dat een overzicht bevat van de werkzaamheden waarvoor subsidie is verstrekt en van de daarmee bereikte resultaten.   
2.  Het activiteitenverslag wordt binnen twee maanden na afloop van de datum waarop de activiteiten moeten zijn uitgevoerd, gezonden aan: het Europees Platform te Haarlem.   
3.  Voor het model van het activiteitenverslag dient gebruik te worden gemaakt van het toepasselijke formulier zoals dit gepubliceerd staat op de website van het Europees Platform (www.europeesplatform.nl).  

### Artikel  11  

####Informatieplichten

1.  De subsidieontvanger werkt mee aan door of op verzoek van de Minister ingestelde onderzoeken die erop gericht zijn de Minister inlichtingen te verschaffen. Tevens werkt de subsidieontvanger op verzoek van de Minister mee aan kennisdisseminatie en effectmeting.   
2.  De subsidieontvanger informeert de Minister onverwijld schriftelijk indien de activiteiten niet of niet geheel worden gestart, aanzienlijk zijn vertraagd, gedeeltelijk zijn uitgevoerd of voortijdig worden beëindigd.  

### Artikel  12  

####Inwerkingtreding en vervaldatum

1.  Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.   
2.  Deze regeling vervalt met ingang van 1 januari 2017, met dien verstande dat deze regeling van toepassing blijft voor zover het betreft besluiten die voor de vervaldatum zijn genomen.  

### Artikel  13  

####Citeertitel

Deze regeling wordt aangehaald als: Subsidieregeling Vios po en vo. 

De 
Staatssecretaris van Onderwijs, Cultuur en Wetenschap, 
S. Dekker     
