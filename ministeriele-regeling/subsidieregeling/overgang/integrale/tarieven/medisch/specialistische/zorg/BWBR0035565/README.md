<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 2 september 2014, houdende regels voor een subsidie voor het faciliteren van medisch specialisten bij de overgang naar integrale tarieven voor medisch specialistische zorg en kaakchirurgie (Subsidieregeling overgang integrale tarieven medisch specialistische zorg)

De Minister van Volksgezondheid, Welzijn en Sport,  
Gelet op artikel 3 en artikel 5 van de Kaderwet VWS-subsidies;
Besluit:    

### Artikel  1  

####Definities

Treedt in werking per 01-01-2015 

In deze regeling wordt verstaan onder: 

*arbeidsovereenkomst:* overeenkomst als bedoeld in artikel 610 van Boek 7 van het Burgerlijk Wetboek;  

*arts:* persoon ingeschreven als arts in een register als bedoeld in artikel 3, eerste lid, van de Wet op de beroepen in de individuele gezondheidszorg;  

*inspecteur:* inspecteur als bedoeld in artikel 2, derde lid, onderdeel b, van de Algemene wet inzake rijksbelastingen;  

*instelling:* organisatorisch verband anders dan een organisatorisch verband als bedoeld in artikel 1, derde lid, van de Kwaliteitswet zorginstellingen, dat strekt tot de verlening van zorg als omschreven bij of krachtens de Zorgverzekeringswet;  

*medisch specialist:* arts als bedoeld in artikel 2, eerste lid;  

*Minister:* Minister van Volksgezondheid, Welzijn en Sport;  

*subsidie:* subsidie als bedoeld in artikel 3;  

*vrij gevestigd medisch specialist:* medisch specialist die op basis van toelatingsovereenkomst werkzaam is in een instelling;  

*zorgaanbieder:*

1. de natuurlijke of de rechtspersoon, die een instelling in stand houdt;  

2. de natuurlijke personen of de rechtspersonen, die gezamenlijk een instelling vormen.     

### Artikel  2  

####Medisch specialist en ambtenaar

Treedt in werking per 01-01-2015 

1.  Een medisch specialist voor de toepassing van deze regeling is een arts die: 

a. als specialist met een wettelijke erkende specialistentitel in een specialistenregister als bedoeld in artikel 14, eerste lid, van de Wet op de beroepen in de individuele gezondheidszorg, is ingeschreven, en  

b. zorg biedt als bedoeld in artikel I.1, onderdeel d, van de Aanwijzing integrale tarifering medisch specialistische zorg 2015.     
2.  Een aanstelling als ambtenaar in de zin van de Ambtenarenwet wordt voor deze regeling gelijkgesteld met een arbeidsovereenkomst.  

### Artikel  3  

####Voorwaarden aanspraak

Treedt in werking per 01-01-2015 

1.  De Minister verstrekt op aanvraag subsidie aan een natuurlijk persoon die: 

a. het gehele jaar 2014 een vrij gevestigd medisch specialist was die op basis van de voor hem voor dat jaar geldende één of meer toelatingsovereenkomsten ten minste twintig uren per week in de instelling aanwezig was ter uitoefening van zijn beroep;  

b. met ingang van een na 31 december 2014 doch voor 1 juli 2015 gelegen tijdstip zijn hoedanigheid als vrij gevestigd medisch specialist heeft beëindigd;  

c. zonder dat sprake is of zal zijn van een andere vergoeding daarvoor dan een onmiddellijke of middellijke vergoeding in de vorm van een geldsom van een zorgaanbieder waarmee hij een arbeidsovereenkomst heeft gesloten: 

1° zijn ondernemersactiviteiten als vrij gevestigd medisch specialist als bedoeld in artikel 3.4 onderscheidenlijk 3.5 van de Wet inkomstenbelasting 2001 heeft gestaakt;  

2° de ondernemingsactiviteiten als vrij gevestigd medisch specialist in een rechtspersoon heeft beëindigd, en    

d. met ingang van het tijdstip, bedoeld in onderdeel b, uitsluitend op basis van één of meer arbeidsovereenkomsten met één of meer zorgaanbieders als medisch specialist werkzaam is en zal zijn.     
2.  De Minister verstrekt per medisch specialist slechts één subsidie op grond van deze regeling.  

### Artikel  4  

####Activiteiten

Treedt in werking per 01-01-2015 

De Minister verstrekt de subsidie met het oog op de beëindiging na 31 december 2014 en voor 1 juli 2015 van de hoedanigheid als vrij gevestigd medisch specialist en het met ingang van het tijdstip van die beëindiging, uitsluitend op basis van één of meer arbeidsovereenkomsten met één of meer zorgaanbieders werkzaam zijn als medisch specialist. 

### Artikel  5  

####Bedrag

Treedt in werking per 01-01-2015 

1.  Het bedrag van de subsidie is € 100 000.   
2.  Het bedrag van de subsidie is in afwijking van het eerste lid, nihil indien: 

a. de subsidiabele activiteiten, bedoeld in artikel 4 niet of niet geheel hebben plaatsgevonden, of  

b. de subsidie-ontvanger niet heeft voldaan aan de aan de subsidie verbonden verplichtingen, bedoeld in artikel 9.     
3.  Het tweede lid aanhef en onderdeel b vindt geen toepassing indien de subsidie-ontvanger voor 1 juni 2019 is overleden of volledig en duurzaam arbeidsongeschikt is als bedoeld in artikel 4 van de Wet werk en inkomen naar arbeidsvermogen.   
4.  De Minister kan in afwijking van het eerste lid, de subsidie op een lager bedrag vaststellen indien de subsidie-ontvanger niet heeft voldaan aan: 

a. de in deze regeling aan de subsidie verbonden verplichtingen anders dan bedoeld in artikel 9, of  

b. de verplichtingen die de Minister krachtens artikel 4:37 van de Algemene wet bestuursrecht, aan de subsidie-ontvanger heeft opgelegd.    

### Artikel  6  

####Aanvraag tot verlening

Treedt in werking per 01-01-2015 

1.  De zorgaanbieder respectievelijk een zorgaanbieder waarmee de medisch specialist een arbeidsovereenkomst heeft gesloten, dient namens de medisch specialist een aanvraag in voor de verlening van de subsidie, voor 1 maart 2015.   
2.  Voor een aanvraag tot verlening van de subsidie wordt een door de Minister vastgesteld formulier gebruikt.   
3.  De medisch specialist machtigt de instelling, bedoeld in het eerste lid, voor het indienen van de aanvraag en het in ontvangst nemen van betaling door de minister van het voorschot, bedoeld in artikel 8, eerste lid.   
4.  Bij de aanvraag worden gevoegd: 

a. een kopie van de één of meer voor de medisch specialist voor 2014 geldende toelatingsovereenkomsten;  

b. een kopie van de één of meer gesloten arbeidsovereenkomsten op basis waarvan de arts als medisch specialist werkzaam is of zal zijn;  

c. de machtiging, bedoeld in het derde lid, en  

d. het overeenkomen schema van de betalingen van de door de minister verleende één of meer voorschotten.     
5.  De aanvrager kan de aanvraag tot en met 30 juni 2015 aanvullen.   
6.  De Minister maakt in de gevallen waarin hij met betrekking tot de aanvraag een besluit als bedoeld in artikel 4:5, eerste lid, van de Algemene wet bestuursrecht, kan nemen, van die bevoegdheid gebruik.  

### Artikel  7  

####Besluit over verlening

Treedt in werking per 01-01-2015 

1.  De Minister besluit na 30 juni 2015 binnen dertien weken over de subsidieverlening.   
2.  Onverminderd artikel 4:35 van de Algemene wet bestuursrecht, weigert de Minister de subsidieverlening indien hij de aanvraag na 28 februari 2015 heeft ontvangen.  

### Artikel  8  

####Voorschot

Treedt in werking per 01-01-2015 

1.  De Minister verleent in 2015 aan de subsidie-ontvanger een voorschot van € 80.000.   
2.  De betaling van het voorschot geschiedt aan de zorgaanbieder, bedoeld in artikel 6, eerste lid.  

### Artikel  9  

####Aanvullende doelverplichtingen

Treedt in werking per 01-01-2015 

1.  De subsidie-ontvanger is vanaf het tijdstip, bedoeld in artikel 3, eerste lid, onderdeel b, tot en met 31 mei 2019: 

a. medisch specialist;  

b. als medisch specialist voor ten minste twintig uren per week werkzaam in één of meer instellingen, en  

c. uitsluitend op basis van één of meer arbeidsovereenkomsten met één of meer zorgaanbieders, als medisch specialist werkzaam.     
2.  Er wordt voor de beëindiging van de hoedanigheid als vrij gevestigd medisch specialist, geen vergoeding door een derde verleend anders dan een onmiddellijke of middellijke vergoeding in de vorm van een geldsom van een zorgaanbieder waarmee hij een arbeidsovereenkomst heeft gesloten.   
3.  De subsidie-ontvanger doet in de periode, bedoeld in het eerste lid, onverwijld een schriftelijke melding aan de Minister van een nieuwe met een zorgaanbieder afgesloten arbeidsovereenkomst of van een wijziging van een met een zorgaanbieder afgesloten arbeidsovereenkomst met betrekking tot de arbeidsduur.  

### Artikel  10  

####Aanvraag vaststelling

Treedt in werking per 01-01-2015 

1.  De zorgaanbieder respectievelijk een zorgaanbieder waarmee de medisch specialist een arbeidsovereenkomst heeft gesloten, dient namens de medisch specialist, een aanvraag tot vaststelling van de subsidie uiterlijk op 1 juli 2019 in.   
2.  Voor de aanvraag wordt een door de Minister vastgesteld formulier gebruikt.   
3.  De medisch specialist machtigt de instelling, bedoeld in het eerste lid, voor het indienen van de aanvraag en het in ontvangst nemen van de betaling door de Minister van het subsidiebedrag.   
4.  Bij de aanvraag tot vaststelling van de subsidie worden gevoegd: 

a. een kopie van de aangifte voor de inkomstenbelasting over het jaar 2015 en de daaropvolgende jaren, die de medisch specialist heeft gedaan;  

b. indien de ondernemingsactiviteiten als vrij gevestigd medisch specialist in een rechtspersoon waren ondergebracht een kopie van de aangifte van de vennootschapsbelasting over het jaar 2015 die voor die rechtspersoon is gedaan;  

c. de door de inspecteur vastgestelde aanslagen, bedoeld in artikel 11 van de Algemene wet inzake rijksbelastingen inzake de door de medisch specialist over het jaar 2015 en daaropvolgende jaren verschuldigde inkomstenbelasting met de toelichting;  

d. de door de inspecteur vastgestelde aanslag, bedoeld in artikel 11 van de Algemene wet inzake rijksbelastingen inzake de door in onderdeel b bedoelde rechtspersoon over het jaar 2015 verschuldigde vennootschapsbelasting;  

e. de machtiging, bedoeld in het derde lid, en  

f. het tussen de medisch specialist en de zorgaanbieder, bedoeld in het eerste lid, overeengekomen schema van de betalingen van de door de Minister vastgestelde subsidie.    

### Artikel  11  

####Besluit tot vaststelling

Treedt in werking per 01-01-2015 

1.  Binnen tweeëntwintig weken na ontvangst van de aanvraag tot vaststelling van de subsidie bedoeld in artikel 10 neemt de Minister een besluit op de aanvraag.   
2.  De Minister vordert de onverschuldigd betaalde één of meer voorschotten terug.   
3.  De Minister verstrekt het deel van het vastgestelde subsidiebedrag dat na verrekening van de betaalde één of meer voorschotten resteert, in één keer aan de zorgaanbieder, bedoeld in artikel 10, eerste lid.  

### Artikel  12  

####Inwerkingtreding, vervaldatum en overgangsrecht

Treedt in werking per 01-01-2015 

1.  Deze regeling treedt in werking met ingang van 1 januari 2015 en vervalt met ingang van 1 januari 2020.   
2.  Deze regeling blijft van toepassing op een subsidie die de Minister krachtens deze regeling heeft verstrekt.  

### Artikel  13  

####Citeertitel

Treedt in werking per 01-01-2015 

Deze regeling wordt aangehaald als: Subsidieregeling overgang integrale tarieven medisch specialistische zorg. 
Deze regeling zal met de toelichting in de Staatscourant worden geplaatst,  

De 
Minister van Volksgezondheid, Welzijn en Sport, 
E.I. Schippers     
