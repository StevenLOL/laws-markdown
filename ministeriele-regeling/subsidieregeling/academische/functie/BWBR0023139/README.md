<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 14 december 2007, nr. CZ/FBI- 2183467, houdende vaststelling van regels voor subsidiëring van de academische functie (Subsidieregeling academische functie)

De Minister van Volksgezondheid, Welzijn en Sport,  
Gelet op [artikel 3 van de Kaderwet VWS-subsidies](../../../../../wet/kaderwet/vws-subsidies/BWBR0009455/README.md);
Besluit:     
### Hoofdstuk  I  

####Algemene bepalingen

### Artikel  1  

In deze regeling wordt verstaan onder: 

1. Minister: de Minister van Volksgezondheid, Welzijn en Sport  

2. academische functie: het uitvoeren van topreferente zorg en innovatie en ontwikkeling van nieuwe vormen van diagnostiek en behandeling.    

### Hoofdstuk  2  

####Het aanvragen van subsidie

### Artikel  2  

Voor de uitvoering van de academische functie kan de Minister aan het Antoni van Leeuwenhoek Ziekenhuis te Amsterdam en de volgende academische ziekenhuizen jaarlijks subsidie verlenen: 

a. Universitair Medisch Centrum Rotterdam;  

b. Academisch Ziekenhuis Maastricht;  

c. VU Medisch Centrum te Amsterdam;  

d. Leids Universitair Medisch Centrum;  

e. Universitair Medisch Centrum Utrecht;  

f. Universitair Medisch Centrum Groningen;  

g. Universitair Medisch Centrum St. Radboud te Nijmegen en  

h. Academisch Medisch Centrum te Amsterdam.    

### Artikel  3  

1.  Een subsidieaanvraag wordt uiterlijk dertien weken vóór aanvang van het jaar waarvoor subsidie wordt gevraagd, ingediend.   
2.  In de aanvraag wordt de aard en omvang van de voorgenomen activiteiten beschreven. De aanvraag gaat vergezeld van een begroting.   
3.  Voor de aanvraag wordt het formulier gebruikt dat als bijlage 1 bij deze regeling is gevoegd.   

### Hoofdstuk  3  

####Subsidieverlening en bevoorschotting

### Artikel  4  

De Minister geeft een beschikking op een aanvraag binnen dertien weken na ontvangst van de aanvraag.  

### Artikel  5  

De subsidie bestaat uit een door de Minister vast te stellen bedrag.  

### Artikel  6  

1.  Bij de verlening van een subsidie kan de Minister bepalen dat het subsidiebedrag wordt bijgesteld, rekening houdend met de ontwikkeling van het prijspeil en de ontwikkeling in de kosten van de arbeidsvoorwaarden.   
2.  Indien een subsidie met toepassing van het eerste wordt bijgesteld, wordt de bevoorschotting van de subsidie hiermee in overeenstemming gebracht.   

### Artikel  7  

Het College voor Zorgverzekeringen draagt zorg voor de voorschotbetaling. De voorschotten worden gedurende het jaar waarvoor subsidie is verleend, gelijkmatig over het aantal maanden verdeeld.  

### Hoofdstuk  4  

####Verplichtingen van de subsidieontvanger

### Artikel  8  

De subsidieontvanger doet zo spoedig mogelijk schriftelijk mededeling aan de Minister van omstandigheden die van belang kunnen zijn voor een beslissing tot wijziging, intrekking of vaststelling van de subsidie. Daarbij worden de relevante stukken overgelegd.  

### Artikel  9  

1.  De subsidieontvanger bespreekt de rapportage met betrekking tot de academische functie, die is opgenomen in het jaardocument, genoemd in [artikel 1, onder f, in de Regeling verslaggeving Wet Toelating Zorginstellingen](../../../../../ministeriele-regeling/regeling/verslaggeving/wtzi/BWBR0019252/README.md), met zorgverzekeraars als bedoeld in [artikel 1, onder b, van de Zorgverzekeringswet](../../../../../wet/zorgverzekeringswet/BWBR0018450/README.md).   
2.  De subsidieontvanger houdt een lijst bij van ziekten waar naar aard en omvang vooral patiënten die topreferente zorg nodig hebben aan lijden, inclusief korte inhoudelijke beschrijvingen waaruit onder meer blijkt waarom er sprake is van topreferente zorg. Ook van weesziekten wordt een lijst bijgehouden. De subsidieontvanger verleent zijn medewerking aan de openbare beschikbaarstelling van deze informatie.   
3.  De subsidieontvanger, met uitzondering van het Antoni van Leeuwenhoek Ziekenhuis, verleent medewerking aan de werkconferentie die de Nederlandse Federatie van Universitair Medische Centra jaarlijks organiseert over het verspreiden van in academische ziekenhuizen ontwikkelde en bewezen innovaties.   
4.  Het Antoni van Leeuwenhoek Ziekenhuis informeert de Minister over de implementatie van bewezen innovaties in de zorg en toekomstige beleidsthema’s.   

### Hoofdstuk  5  

####Subsidievaststelling

### Artikel  10  

1.  Binnen zes maanden na afloop van het jaar waarvoor subsidie is verleend, dient de subsidieontvanger een aanvraag in tot vaststelling van de subsidie.   
2.  De gegevens, opgenomen in het jaardocument, bedoeld in [artikel 1, onder f, in de Regeling verslaggeving Wet Toelating Zorginstellingen](../../../../../ministeriele-regeling/regeling/verslaggeving/wtzi/BWBR0019252/README.md), waarin overeenkomstig de daarbij gestelde eisen ook de academische functie wordt verantwoord, worden als verantwoordingsinformatie gebruikt om de subsidie vast te stellen.   

### Artikel  11  

Binnen vijf maanden na ontvangst van de aanvraag, bedoeld in artikel 10, geeft de Minister een beschikking tot vaststelling van de subsidie.  

### Hoofdstuk  6  

####Overgangsbepaling

### Artikel  12  

In afwijking van artikel 3, eerste lid, wordt voor het subsidiejaar 2008 de subsidieaanvraag voor 14 december 2007 ingediend.  

### Hoofdstuk  7  

####Slotbepalingen

### Artikel  13  

Deze regeling treedt in werking met ingang van de tweede dag na dagtekening van de Staatscourant waarin zij wordt geplaatst.  

### Artikel  14  

Deze regeling wordt aangehaald als: Subsidieregeling academische functie  
Deze regeling zal met toelichting in de Staatscourant worden geplaatst.  

De 
Minister van Volksgezondheid, Welzijn en Sport, 
A.Klink  

### Bijlage  1  

#### *Academische functie* 

![242953](http://wetten.overheid.nl/Illustration/242953)
![242953](http://wetten.overheid.nl/Illustration/242953)

