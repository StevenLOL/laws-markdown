<meta http-equiv='Content-Type' content='text/html; charset=utf-8' />

##Regeling van de Minister van Binnenlandse Zaken en Koninkrijksrelaties van 12 juli 2013, nr. 2013-0000422688, houdende regels voor de subsidiëring van de Stichting Centrum voor de Arbeidsverhoudingen Overheidspersoneel (Subsidieregeling Stichting CAOP 2013)

De Minister van Binnenlandse Zaken en Koninkrijksrelaties,  
Gelet op de [artikelen 3, eerste lid](../../../../../../wet/wet/overige/bzk-subsidies/BWBR0019756/README.md), en [4, eerste lid, onderdeel d, van de Kaderwet overige BZK-subsidies](../../../../../../wet/wet/overige/bzk-subsidies/BWBR0019756/README.md) en de [artikelen 6, vijfde lid, onderdeel b](../../../../../../AMvB/kaderbesluit/bzk-subsidies/BWBR0033530/README.md), [11, tweede lid](../../../../../../AMvB/kaderbesluit/bzk-subsidies/BWBR0033530/README.md), [18, eerste lid](../../../../../../AMvB/kaderbesluit/bzk-subsidies/BWBR0033530/README.md), en [22, vierde lid, van het Kaderbesluit BZK-subsidies](../../../../../../AMvB/kaderbesluit/bzk-subsidies/BWBR0033530/README.md);
Besluit:     
### §  1  

####Algemene bepalingen

### Artikel  1  

In deze regeling wordt verstaan onder: 

a. *minister:* Minister van Binnenlandse Zaken en Koninkrijksrelaties;  

b. *stichting:* Stichting Centrum voor Arbeidsverhoudingen Overheidspersoneel.    

### Artikel  2  

1.  De minister verstrekt aan de stichting een subsidie voor kosten die direct samenhangen met de volgende activiteiten: 

a. de secretariële en administratieve ondersteuning van: 

– de Advies- en Arbitragecommissie Rijksdienst;  

– de Raad voor het Overheidspersoneelsbeleid en de daaronder ressorterende commissies;  

– de Bedrijfscommissie Overheid;  

– de Onderzoeksraad Integriteit Overheid;    

b. de secretariële en administratieve ondersteuning van: 

– de Commissie van Advies Bezwaren Functiewaardering;  

– de Adviescommissie Grondrechten en Functie-uitoefening Ambtenaren;  

– de Adviescommissie Veiligheidsonderzoeken;    

c. onderzoek en voorlichting op het terrein van de arbeidsverhoudingen bij de overheid waaronder het doen van onderzoek in het kader van de Stichting Albeda Leerstoel en de Stichting Ien Dales Leerstoel;  

d. het verrichten van faciliterende werkzaamheden ten behoeve van de uitvoering van het overheidsbeleid inzake integriteitbevordering in de openbare sector of die dienstig zijn aan overheden die uitvoering geven aan de beleidsthema’s ‘Veilige Publieke Taak’, ‘Topinkomens’ en ‘Diversiteit’.     
2.  De subsidie wordt per boekjaar verstrekt. Het boekjaar is gelijk aan het kalenderjaar.   

### Artikel  3  

De subsidie, bedoeld in artikel 2, eerste lid, bedraagt ten hoogste het bedrag dat uit de begroting van het Ministerie van Binnenlandse Zaken en Koninkrijksrelaties blijkt.  

### §  2  

####De subsidieverlening

### Artikel  4  

De stichting dient de aanvraag tot subsidieverlening in voor 1 oktober voor de aanvang van het kalenderjaar waarop de subsidie betrekking heeft.  

### §  3  

####Voorschotverlening

### Artikel  5  

1.  De minister verstrekt op de subsidie een voorschot dat gelijk is aan de verleende subsidie.   
2.  Het voorschot wordt binnen zes weken na de beschikking tot subsidieverlening uitbetaald.   

### §  4  

####De verplichtingen van de subsidieontvanger

### Artikel  6  

1.  De stichting vormt een egalisatiereserve als bedoeld in [artikel 4:72 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md).   
2.  Het verschil tussen de vastgestelde subsidie en de werkelijke kosten van de activiteiten waarvoor subsidie werd verleend, komt ten gunste onderscheidenlijk ten laste van de egalisatiereserve.   
3.  De egalisatiereserve wordt uitsluitend aangewend voor kosten die direct samenhangen met de uitvoering van het activiteitenprogramma, bedoeld in artikel 2, eerste lid.   
4.  Op 31 december 2014 bedraagt de egalisatiereserve ten hoogste € 572.100,–. Indien op 31 december 2014 de egalisatiereserve het bedrag van € 572.100,– overschrijdt, dient het meerdere teruggestort te worden op de bankrekening van het Ministerie van Binnenlandse Zaken en Koninkrijksrelaties.   

### §  5  

####Overgangs- en slotbepalingen

### Artikel  7  

In 2013 vindt een evaluatie plaats die inzicht biedt in de ontwikkeling en de kwaliteit van de gesubsidieerde activiteiten.  

### Artikel  8  

Een subsidie die is verleend krachtens de [Subsidieregeling Stichting CAOP](../../../../../../ministeriele-regeling/subsidieregeling/stichting/caop/BWBR0019438/README.md) wordt aangemerkt als een subsidie, verleend krachtens deze regeling.  

### Artikel  9  

Wijzigt de Tijdelijke subsidieregeling IUCN NL ten behoeve van DCNA 2013.   

### Artikel  10  

Deze regeling treedt in werking met ingang van 1 juli 2013 en vervalt met ingang van 1 februari 2015.  

### Artikel  11  

Deze regeling wordt aangehaald als: Subsidieregeling Stichting CAOP 2013.  
Deze regeling zal met de toelichting in de Staatscourant worden geplaatst.   

’s-Gravenhage 
12 juli 2013   

De 
Minister van Binnenlandse Zaken en Koninkrijksrelaties,
R.H.A.Plasterk   
