<meta http-equiv='Content-Type' content='text/html; charset=utf-8' />

##Regeling van de Minister van Binnenlandse Zaken en Koninkrijksrelaties van 10 juni 2013, nr. 2013-0000329553, houdende regels voor de subsidiëring van het Huis voor democratie en rechtsstaat (Subsidieregeling ProDemos)

De Minister van Binnenlandse Zaken en Koninkrijksrelaties,  
Gelet op de [artikelen 3, eerste lid](../../../../wet/wet/overige/bzk-subsidies/BWBR0019756/README.md), en [4, eerste lid, onderdelen d en f, van de Kaderwet overige BZK-subsidies](../../../../wet/wet/overige/bzk-subsidies/BWBR0019756/README.md) en de [artikelen 11, tweede lid](../../../../AMvB/kaderbesluit/bzk-subsidies/BWBR0033530/README.md), en [18, eerste lid, van het Kaderbesluit BZK-subsidies](../../../../AMvB/kaderbesluit/bzk-subsidies/BWBR0033530/README.md);
Besluit:     
### §  1  

####Algemene bepalingen

### Artikel  1  

In deze regeling wordt verstaan onder: 

a.  *minister:* Minister van Binnenlandse Zaken en Koninkrijksrelaties;  

b.  *stichting:* Stichting Huis voor democratie en rechtsstaat.   

### Artikel  2  

1.  De minister verstrekt aan de stichting een subsidie met het oog op: 

– het overdragen van kennis over de democratische rechtsstaat, de werking van de instituties daarvan, de Grondwet en het constitutioneel bestel in ruime zin;  

– het vergroten van vaardigheden om deel te nemen aan democratische processen, en  

– het bevorderen van actief democratisch burgerschap, ten behoeve van: 

a. het aanbieden van samenhangende programma’s en educatieve activiteiten, exposities en excursies in en vanuit een door de minister aan te wijzen gebouw in ’s-Gravenhage;  

b. het ontvangen en rondleiden van bezoekers van het Binnenhofcomplex;  

c. het aanbieden van samenhangende programma’s en educatieve activiteiten, exposities en excursies vanuit diverse locaties in Nederland;  

d. het ontwikkelen en aanbieden van informatie en ander materiaal voor gebruik in en buiten het onderwijs;  

e. het ontwikkelen en aanbieden van interactieve toepassingen via internet en andere media;  

f. het aangaan van samenwerking met andere organisaties.       
2.  De subsidie wordt per boekjaar verstrekt. Het boekjaar is gelijk aan het kalenderjaar.  

### Artikel  3  

De subsidie, bedoeld in artikel 2, eerste lid, bedraagt ten hoogste het bedrag dat uit de begroting van het Ministerie van Binnenlandse Zaken en Koninkrijksrelaties blijkt. 

### §  2  

####De subsidieverlening

### Artikel  4  

1.  De stichting dient de aanvraag tot subsidieverlening uiterlijk in op 1 oktober voorafgaand aan het kalenderjaar waarop de subsidie betrekking heeft.   
2.  De aanvraag, bedoeld in het eerste lid, wordt, voor zover de activiteiten waarvoor subsidie wordt aangevraagd betrekking hebben op het ontvangen en rondleiden van bezoekers van het Binnenhofcomplex, ingediend in overeenstemming met de voorzitters van beide Kamers der Staten-Generaal of hun vertegenwoordigers.  

### §  3  

####Voorschotverlening

### Artikel  5  

1.  De minister verstrekt voorschotten per boekjaar.   
2.  Het totaal van de voorschotten voor een boekjaar is gelijk aan de voor dat jaar verleende subsidie.   
3.  De voorschotten worden als volgt verstrekt: 

a. 50 procent van de voor een boekjaar verleende subsidie in januari van dat boekjaar;  

b. 50 procent van de voor een boekjaar verleende subsidie in juni van dat boekjaar.     
4.  De minister kan een voorschot een maand later verstrekken, nadat de stichting hiervan in kennis is gesteld.  

### §  4  

####De verplichtingen van de subsidieontvanger

### Artikel  6  

1.  De stichting vormt een egalisatiereserve als bedoeld in [artikel 4:72 van de Algemene wet bestuursrecht](../../../../wet/algemene/wet/bestuursrecht/BWBR0005537/README.md).   
2.  De jaarlijkse toevoeging aan de egalisatiereserve bedraagt ten hoogste 5 procent van de over het boekjaar verleende subsidie. De egalisatiereserve bedraagt ten hoogste 10 procent van de over het boekjaar verleende subsidie.   
3.  De egalisatiereserve wordt uitsluitend aangewend voor kosten die direct samenhangen met de activiteiten, bedoeld in artikel 2, eerste lid.  

### Artikel  7  

1.  De stichting hanteert voor de bezoekers van het gebouw, bedoeld in artikel 2, eerste lid, onderdeel a, en voor het ontvangen en rondleiden van bezoekers van het Binnenhofcomplex tarieven die door de minister zijn goedgekeurd.   
2.  De stichting hanteert voor het gebouw, bedoeld in artikel 2, eerste lid, onderdeel a, en voor het Binnenhofcomplex tijdstippen van openstelling voor bezoek die door de minister zijn goedgekeurd.  

### §  5  

####Overgangs- en slotbepalingen

### Artikel  8  

Een subsidie die is verleend krachtens de [Subsidieregeling Huis voor democratie en rechtsstaat](../../../../ministeriele-regeling/subsidieregeling/huis/voor/democratie/en/rechtsstaat/BWBR0028205/README.md) wordt aangemerkt als een subsidie, verleend krachtens deze regeling. 

### Artikel  9  

Deze regeling treedt in werking met ingang van 1 juli 2013 en vervalt met ingang van 1 januari 2017. 

### Artikel  10  

Deze regeling wordt aangehaald als: Subsidieregeling ProDemos. 
Deze regeling zal met de toelichting in de Staatscourant worden geplaatst.   

’s-Gravenhage 
10 juni 2013   

De 
minister van Binnenlandse Zaken en Koninkrijksrelaties, 
R.H.A. Plasterk     
