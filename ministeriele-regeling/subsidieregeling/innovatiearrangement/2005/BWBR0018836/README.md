<meta http-equiv='Content-Type' content='text/html; charset=utf-8' />

##Subsidieregeling innovatiearrangement 2005

De Staatssecretaris van Onderwijs, Cultuur en Wetenschap,  
Gelet op [artikel 4, eerste lid](../../../../../wet/wet/overige/ocw-subsidies/BWBR0009458/README.md), en [5 van de Wet overige OCenW-subsidies](../../../../../wet/wet/overige/ocw-subsidies/BWBR0009458/README.md) en [artikel 10.3 van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md);
Besluit:    

### Artikel  1  

####Begripsbepalingen

In deze regeling wordt verstaan onder: 

a. school: een school voor voorbereidend middelbaar beroepsonderwijs, hierna te noemen vmbo-school;  

b. instelling: een instelling als bedoeld in [artikel 1.1.1, onderdeel b, van de Wet educatie en beroepsonderwijs](../../../../../wet/wet/educatie/en/beroepsonderwijs/BWBR0007625/README.md) (WEB), een instituut als bedoeld in [artikel 12.3.8 van de WEB](../../../../../wet/wet/educatie/en/beroepsonderwijs/BWBR0007625/README.md) en een hogeschool als bedoeld in [artikel 12.3.9 van de WEB](../../../../../wet/wet/educatie/en/beroepsonderwijs/BWBR0007625/README.md), hierna te noemen BVE-instelling, en een hogeschool als bedoeld in [artikel 1.2, onder a van de Wet op het hoger onderwijs en wetenschappelijk onderzoek](../../../../../wet/wet/op/het/hoger/onderwijs/en/wetenschappelijk/onderzoek/BWBR0005682/README.md), hierna te noemen HBO-instelling;  

c. bedrijf: een bedrijf, een brancheorganisatie, een Opleidings- & Ontwikkelingsfonds of een instelling niet zijnde een BVE- of een HBO-instelling;  

d. innovatiearrangement: een regionaal of sectoraal project waarmee het innovatief vermogen van het beroepsonderwijs wordt verbeterd, binnen de context van versterking van de relatie tussen onderwijs en bedrijfsleven, ten behoeve van het verbeteren van de loopbaan van de leerling/deelnemer in het hele beroepsonderwijs;  

e. Het Platform Beroepsonderwijs: de Stichting Platform Beroepsonderwijs te Driebergen;  

f. Sociale Partners: de Stichting van de Arbeid;  

g. uitvoeringskosten: de kosten van Het Platform Beroepsonderwijs voor de uitvoering van deze regeling.    

### Artikel  2  

####Doelstelling

1.  Doel van deze regeling is het ondersteunen en stimuleren van innovatiearrangementen in 2005 door middel van het beschikbaar stellen van subsidie ten behoeve van projecten.   
2.  Een innovatiearrangement dient gericht te zijn op tenminste één van de volgende thema’s: 

a. Vergroting van de externe gerichtheid van het beroepsonderwijs en de oriëntatie van het beroepsonderwijs op de vraagzijde, in het bijzonder het bedrijfsleven.  

b. Bevordering van de leerloopbaan van de leerling/student en de doorstroom in het beroepsonderwijs.  

c. Verhoging van de professionaliteit van degene die het beroepsonderwijs heeft afgerond;  

d. Innovatie van de pedagogiek en didactiek van het beroepsonderwijs.     

### Artikel  3  

####Subsidieontvangers

Subsidie op grond van deze regeling kan worden verleend aan een school of instelling ten behoeve van een samenwerkingsverband waarin tenminste wordt samengewerkt door een bedrijf en: 

a. een BVE-instelling en een vmbo-school, of  

b. een scholengemeenschap waarvan zowel een vmbo-school als een BVE-instelling deel uitmaken, of  

c. een BVE-instelling en een HBO-instelling.    

### Artikel  4  

####Uitvoering van de regeling

1.  Deze regeling wordt in overleg met en met instemming van sociale partners uitgevoerd door Het Platform Beroepsonderwijs.   
2.  De in het eerste lid vermelde partijen kunnen ter zake van de procedure tot indiening van aanvragen nadere voorwaarden stellen.   
3.  Aan Het Platform Beroepsonderwijs wordt mandaat verleend om besluiten te nemen over het buiten behandeling laten van subsidieaanvragen en de verlening, weigering, vaststelling, intrekking en terugvordering van subsidie op grond van deze regeling.   

### Artikel  5  

####Subsidieplafond

Voor subsidieverlening op grond van deze regeling is in 2005 een bedrag beschikbaar van € 17.500.000, verminderd met de uitvoeringskosten ten bedrage van ten hoogste 5% hiervan.  

### Artikel  6  

####Hoogte van de subsidie

1.  De subsidie voor een project bedraagt maximaal € 1.000.000 en niet meer dan 40% van de subsidiabele projectkosten, bedoeld in het derde lid.   
2.  Indien voor het project ter zake van de projectkosten of een deel daarvan door een ander bestuursorgaan een subsidie is of wordt verstrekt, niet zijnde een subsidie uit Europese fondsen, wordt slechts een zodanig bedrag aan subsidie verleend, dat per project het totale bedrag aan subsidies niet meer bedraagt dan 40% van de subsidiabele projectkosten, bedoeld in het derde lid.   
3.  Slechts de kosten die aantoonbaar noodzakelijk zijn en daadwerkelijk gemaakt worden voor de uitvoering van het project komen in aanmerking voor subsidie.   

### Artikel  7  

####Selectie van projectvoorstellen.

1.  Voor 8 november 2005 kunnen door samenwerkingsverbanden als bedoeld in artikel 3 bij Het Platform Beroepsonderwijs projectvoorstellen voor innovatiearrangementen worden ingediend.   
2.  Een projectvoorstel bevat informatie over de volgende onderwerpen: 

a. De namen van de partners van het samenwerkingsverband.  

b. Indien een aanvraag geschiedt door een instelling of een scholengemeenschap waarin zowel BVE als het vmbo participeren, dan dient uit de aanvraag de zelfstandige inbreng van dit vmbo en dit mbo binnen het samenwerkingsverband duidelijk te blijken.  

c. Welk ‘probleem’ moet het project oplossen en wat zijn de beoogde resultaten?  

d. Welke innovatie wordt beoogd en hoe wordt het probleem opgelost?  

e. Een opgave van de maximale projectkosten.  

f. De looptijd van het project.     
3.  Projectvoorstellen worden door een – door Het Platform Beroepsonderwijs en sociale partners benoemde – beoordelingscommissie, beoordeeld op innovativiteit, samenwerking met het bedrijfsleven,uitvoerbaarheid en bruikbaarheid. Indien het budget dat gemoeid is met het aantal positief beoordeelde projectvoorstellen groter is dan het subsidieplafond toelaat, selecteert de beoordelingscommissie zoveel van die projectvoorstellen dat het subsidieplafond niet wordt overschreden. Voor selectie komen het eerst die projectvoorstellen in aanmerking die het meest bijdragen aan het doel van deze regeling.   
4.  De selectie van projectvoorstellen vindt plaats voor 24 december 2005.   
5.  Bij de selectie kan aan projectvoorstellen waarbij een vmbo-school betrokken is prioriteit worden gegeven, indien daarmee een bijdrage wordt geleverd aan de evenwichtige participatie van vmbo-scholen aan de projecten.   
6.  Bij de selectie kan aan projectvoorstellen waarbij een vmbo-school betrokken is en het accent ligt op het versterken van het traject gemengde en theoretische leerweg van het vmbo naar het mbo en hbo prioriteit worden gegeven, indien zonder die prioritering minder dan € 2.500.000 gemoeid zou zijn met projecten gericht op dit thema.   

### Artikel  8  

####Subsidieaanvraag

1.  Projectplannen voor innovatiearrangementen kunnen alleen worden ingediend door samenwerkingsverbanden waarvoor het projectvoorstel is geselecteerd volgens artikel 7.   
2.  Subsidie wordt binnen 6 weken na bekendmaking van de selectie aangevraagd bij Het Platform Beroepsonderwijs door het indienen van een volledig uitgewerkt projectplan. Het projectplan wordt ingediend door een school of instelling namens een samenwerkingsverband.   
3.  Een projectplan bevat informatie over de volgende onderwerpen: 

a. Welke activiteiten worden ondernomen?  

b. Hoe is het project uitvoerbaar?  

c. Wanneer zijn de verschillende activiteiten afgerond en wat is de looptijd van het project?  

d. Welke concrete resultaten worden beoogd met de te verrichten activiteiten?  

e. Wie zijn de partners binnen het samenwerkingsverband en wat is de daadwerkelijke bijdrage van deze partners aan het project?  

f. Wat zijn de totale kosten van het project en hoe wordt voorzien in de financiering van deze kosten?  

g. Op welke wijze komt de publieke beschikbaarheid en de verspreiding van de resultaten van het project tot stand?     
4.  Indien een scholengemeenschap waarvan een vmbo-school deel uitmaakt, samenwerkt binnen het samenwerkingsverband, dan dient uit het projectplan de zelfstandige inbreng van het vmbo binnen het samenwerkingsverband duidelijk te blijken.   

### Artikel  9  

####Beschikking op de aanvraag

1.  Het Platform Beroepsonderwijs besluit, in overleg met Sociale Partners, na advies van de beoordelingscommissie, uiterlijk 1 maand na ontvangst van de projectplannen op de aanvraag. Indien Het Platform Beroepsonderwijs niet binnen 1 maand kan beslissen, deelt hij de aanvrager mee binnen welke termijn de beslissing wel tegemoet kan worden gezien.   
2.  Op de aanvraag wordt positief beslist als in het projectplan op deugdelijke en consistente wijze het geselecteerde projectvoorstel is uitgewerkt en daarbij ten aanzien van het project wordt voldaan aan de eisen, gesteld in deze regeling.   

### Artikel  10  

####Verdere subsidieverplichtingen

1.  Het project start binnen zes maanden na verlening van de subsidie en heeft een looptijd van ten hoogste 3 jaar.   
2.  Aan het project wordt daadwerkelijk een substantiële inhoudelijke en financiële bijdrage geleverd door de deelnemers aan het samenwerkingsverband.   
3.  De subsidieontvanger werkt mee aan door of namens de minister van onderwijs, cultuur en wetenschap of Het Platform Beroepsonderwijs ingestelde activiteiten die gericht zijn op het monitoren en verspreiden van kennis.   

### Artikel  11  

####Subsidievaststelling

De subsidieontvanger dient binnen 3 maanden na afloop van het project de aanvraag tot subsidievaststelling als bedoeld in [artikel 18 van de Wet overige OCenW-subsidies](../../../../../wet/wet/overige/ocw-subsidies/BWBR0009458/README.md) in bij Het Platform Beroepsonderwijs.  

### Artikel  12  

####Evaluatie regeling

Door Het Platform Beroepsonderwijs wordt voor 31 juli 2008 een tussenrapportage ingediend en voor 31 december 2009 een eindrapportage inzake de werking en de effecten van deze regeling.  

### Artikel  13  

####Inwerkingtreding

Deze regeling treedt in werking met ingang van de tweede dag na de dagtekening van Staatscourant waarin deze regeling wordt geplaatst.  

### Artikel  14  

####Citeertitel

Deze regeling wordt aangehaald als Subsidieregeling innovatiearrangement 2005.  
Deze regeling zal met de toelichting in de Staatscourant worden geplaatst.  

De 
Staatssecretaris van Onderwijs, Cultuur en Wetenschap, mede namens de 
Minister van Landbouw, Natuur en Visserij, 
M.Rutte   
