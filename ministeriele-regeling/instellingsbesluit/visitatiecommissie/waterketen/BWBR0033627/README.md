<meta http-equiv='Content-Type' content='text/html; charset=utf-8' />

##Besluit van de Minister van Infrastructuur en Milieu, van 24 juni 2013, nr. IENM/BSK-2013/121020, houdende vaststelling van het Instellingsbesluit Visitatiecommissie Waterketen (Instellingsbesluit Visitatiecommissie Waterketen)

De Minister van Infrastructuur en Milieu,  
Gelet op [artikel 4 van het Besluit vergoedingen adviescolleges en commissies](../../../../../AMvB/besluit/vergoedingen/adviescolleges/en/commissies/BWBR0025279/README.md);
Besluit:    

### Artikel  1  

Er is een Visitatiecommissie Waterketen, hierna te noemen: de commissie.  

### Artikel  2  

De commissie heeft, met betrekking tot de afspraken die zijn gemaakt in het Bestuursakkoord Water (Kamerstukken II 2010-2011, 27 625, nr. 190) ten aanzien van de waterketen, de volgende taken: 

a. het inventariseren van de voortgang bij de implementatie van de afspraken;  

b. het beoordelen van de voortgang bij het realiseren van de afspraken;  

c. het stimuleren en adviseren ten behoeve van de voortgang van de uitvoering van het Bestuursakkoord Water; en  

d. het rapporteren over deze taken aan de ondertekenaars van het Bestuursakkoord Water.    

### Artikel  3  

De commissie brengt voor 1 januari 2015 een eindrapport uit aan de ondertekenaars van het Bestuursakkoord Water.  

### Artikel  4  

1.  De commissie bestaat uit ten minste 4 en ten hoogste 7 leden, onder wie de voorzitter.   
2.  De minister van Infrastructuur en Milieu benoemt en ontslaat de voorzitter en leden van de commissie.   

### Artikel  5  

1.  Het secretariaat van de commissie berust bij het Ministerie van Infrastructuur en Milieu.   
2.  De secretaris is voor zijn werkzaamheden voor de commissie uitsluitend verantwoording schuldig aan de commissie.   
3.  De archiefbescheiden van de commissie worden na haar opheffing of, zo de omstandigheden daartoe eerder aanleiding geven, zoveel eerder, overgebracht naar het archief van het Ministerie van Infrastructuur en Milieu.   

### Artikel  6  

1.  Aan de leden, met inbegrip van de voorzitter, wordt een vaste vergoeding per maand toegekend.   
2.  De toepasselijke arbeidsduurfactor voor de voorzitter wordt vastgesteld op 0,22 van het maximum van salarisschaal 18 van [bijlage B van het Bezoldigingsbesluit Burgerlijke Rijksambtenaren 1984](../../../../../AMvB/bezoldigingsbesluit/burgerlijke/rijksambtenaren/1984/BWBR0003630/README.md).   
3.  De toepasselijke arbeidsduurfactor voor de leden wordt vastgesteld op 0,11 van het maximum van salarisschaal 16 van [bijlage B van het Bezoldigingsbesluit Burgerlijke Rijksambtenaren 1984](../../../../../AMvB/bezoldigingsbesluit/burgerlijke/rijksambtenaren/1984/BWBR0003630/README.md).   

### Artikel  7  

De kosten die de commissie ten behoeve van de uitoefening van haar taken maakt komen, voor zover goedgekeurd, voor rekening van de minister. Onder kosten wordt in ieder geval verstaan: 

a. de kosten voor vergaderingen en voor secretariële ondersteuning;  

b. de kosten voor het inschakelen van externe deskundigheid en het laten verrichten van onderzoek; en  

c. de kosten voor publicatie van rapportages.    

### Artikel  8  

1.  Dit besluit treedt in werking met ingang van de dag na dagtekening van de Staatscourant waarin zij wordt geplaatst en werkt terug tot en met 1 juni 2013.   
2.  Dit besluit vervalt, behoudens eerdere intrekking, met ingang van 1 januari 2015.   
Dit besluit wordt aangehaald als: Instellingsbesluit Visitatiecommissie Waterketen. Dit besluit zal met de toelichting in de Staatscourant worden geplaatst.  

De 
Minister van Infrastructuur en Milieu,
M.H.Schultz van Haegen-Maas Geesteranus   
