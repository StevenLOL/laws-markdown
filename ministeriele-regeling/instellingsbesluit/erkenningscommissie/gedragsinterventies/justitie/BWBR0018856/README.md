<meta http-equiv='Content-Type' content='text/html; charset=utf-8' />

##Instellingsbesluit Erkenningscommissie Gedragsinterventies Justitie

De Minister van Justitie,  Besluit:    

### Artikel  1  

In dit besluit wordt verstaan onder: 

a. de Minister: de Minister van Justitie;  

b. De Commissie: de Erkenningscommissie Gedragsinterventies Justitie.    

### Artikel  2  

Er is een Erkenningscommissie Gedragsinterventies Justitie.  

### Artikel  3  

De Commissie heeft tot taak te beoordelen of gedragsinterventies kunnen leiden tot vermindering of het voorkomen van recidive van de deelnemers, te adviseren aan de Minister over de effectiviteit van gedragsinterventies en te communiceren over haar activiteiten.  

### Artikel  4  

1.  De Commissie heeft een voorzitter en ten hoogste dertien overige leden.   
2.  De voorzitter en de overige leden worden, de Commissie gehoord, door de Minister benoemd.   
3.  De benoeming geschiedt voor een periode van ten hoogste drie jaren. Herbenoeming kan eenmaal en voor ten hoogste drie jaren aansluitend plaatsvinden.   

### Artikel  5  

1.  De leden van de Commissie worden benoemd op grond van de deskundigheid die nodig is voor een goede vervulling van de in artikel 3 genoemde taken.   
2.  Van de Commissie maken in ieder geval deel uit: 

a. deskundigen op het gebied van gedragswetenschappen;  

b. deskundigen op het gebied van de uitvoeringspraktijk;     

### Artikel  7  

1.  De leden van de Commissie worden op eigen aanvraag door de Minister ontslagen.   
2.  De leden kunnen voorts door de Minister worden ontslagen wegens ongeschiktheid, onbekwaamheid of op andere zwaarwegende gronden.   

### Artikel  8  

1.  De Commissie heeft een secretaris.   
2.  De secretaris is voor zijn werkzaamheden uitsluitend verantwoording schuldig aan de Commissie.   
3.  Aan de secretaris kunnen andere medewerkers worden toegevoegd.   
4.  De secretaris en de andere medewerkers zijn geen lid van de Commissie.   
5.  De Minister benoemt, bevordert, schorst en ontslaat, na overleg met de voorzitter van de Commissie, de secretaris, en, na overleg met de secretaris, de andere medewerkers.   
6.  De Minister draagt, na overleg met de Commissie, zorg voor de nodige voorzieningen ten behoeve van de werkzaamheden van de Commissie.   

### Artikel  9  

1.  De Commissie stelt een reglement vast. Dit bevat in ieder geval regels over werkwijzen en procedures met het oog op een goede en zorgvuldige uitoefening van de in artikel 3 genoemde taken.   
2.  Het reglement alsmede elke wijziging daarvan wordt zo spoedig mogelijk gezonden aan de Minister en behoeft diens goedkeuring.   

### Artikel  10  

De Commissie kan zich op onderdelen van haar taak laten bijstaan door personen van zowel binnen als buiten de overheid, van wie de deskundige inbreng van belang kan zijn in verband met de zorgvuldige voorbereiding en totstandkoming van de beoordeling van gedragsinterventies.  

### Artikel  11  

De Commissie stelt jaarlijks voor 1 april een verslag op van de werkzaamheden in het afgelopen kalenderjaar. Het verslag wordt aan de Minister toegezonden en algemeen verkrijgbaar gesteld.  

### Artikel  12  

Dit besluit wordt aangehaald als: Instellingsbesluit Erkenningscommissie Gedragsinterventies Justitie.  

### Artikel  13  

Dit besluit treedt met ingang van 1 september 2005 in werking.  
Dit besluit en de bijbehorende toelichting zullen worden bekendgemaakt in de Nederlandse Staatscourant.   

Den Haag 
12 oktober 2005   

De 
Minister van Justitie, 
J.P.H.Donner   
