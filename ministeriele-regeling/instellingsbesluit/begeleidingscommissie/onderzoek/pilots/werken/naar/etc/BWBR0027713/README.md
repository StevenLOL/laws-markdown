<meta http-equiv='Content-Type' content='text/html; charset=utf-8' />

##Besluit van de Minister van Sociale Zaken en Werkgelegenheid van 3 juni 2010, nr. R&P/RPA/2010/2927, tot instelling Begeleidingscommissie onderzoek pilots Werken naar vermogen

De Minister van Sociale Zaken en Werkgelegenheid,  
Gelet op [artikel 2, eerste lid, van de Wet vergoedingen adviescolleges en commissies](../../../../../../../../../wet/wet/vergoedingen/adviescolleges/en/commissies/BWBR0024775/README.md);
Besluit:    

### Artikel  1  

####Begripsbepalingen

Voor de toepassing van dit besluit wordt verstaan onder: 

a.  *de commissie:* de Begeleidingscommissie onderzoek pilots Werken naar vermogen;  

b.  *het onderzoek:* het onderzoek naar de uitvoering van de pilots Werken naar vermogen;  

c.  *de minister:* de minister van Sociale Zaken en Werkgelegenheid;  

d.  *het ministerie:* het Ministerie van Sociale Zaken en Werkgelegenheid.   

### Artikel  2  

####Instelling

1.  Er is een commissie die het onderzoek naar de uitvoering van de pilots Werken naar vermogen begeleidt.   
2.  De commissie wordt ingesteld voor een periode van vier jaar, die aanvangt op het tijdstip van inwerkingtreding van dit besluit.  

### Artikel  3  

####Taken

De commissie heeft tot taak: 

a. toe te zien op een inhoudelijk en onderzoekstechnisch adequate uitvoering van het onderzoek;  

b. naar vermogen eventuele door het onderzoeksbureau gewenste inlichtingen zo snel mogelijk beschikbaar te stellen;  

c. het waarborgen van de samenhang in het onderzoek;  

d. de minister te voorzien van haar oordeel over de kwaliteit van de rapportages.   

### Artikel  4  

####Samenstelling

1.  De commissie bestaat uit een voorzitter en dertien leden.   
2.  De minister benoemt de voorzitter en de leden van de commissie.   
3.  De volgende organisaties zijn in de commissie vertegenwoordigd met telkens één lid: de Vereniging van Nederlandse Gemeenten (VNG), Vereniging van directeuren van overheidsorganen voor sociale arbeid (Divosa), het Uitvoeringsinstituut werknemersverzekeringen (UWV), Brancheorganisatie sociale werkgelegenheid & arbeidsintegratie (Cedris), de Verbond Nederlandse Ondernemingen - Nederlands Christelijk Werkgeversverbond (VNO-NCW), de Koninklijke Vereniging Midden en Kleinbedrijf Nederland (MKB NL), de Federatie Nederlandse Vakbeweging (FNV), het Christelijk Nationaal Vakverbond (CNV), Algemene Bond Van Ambtenaren en de Katholieke Bond van Overheidspersoneel (ABVAKABO), de Landelijke Cliëntenraad (LCR), de Chronisch zieken en Gehandicapten Raad (CG-Raad).   
4.  Het ministerie is vertegenwoordigd met twee leden in de commissie.  

### Artikel  5  

####Secretariaat

1.  Het secretariaat wordt gevoerd door het ministerie.   
2.  De minister wijst een ambtenaar van het ministerie aan als secretaris.   
3.  De secretaris van de commissie is uitsluitend verantwoording verschuldigd aan de commissie.  

### Artikel  6  

####Beheer van bescheiden

1.  Het beheer van de bescheiden betreffende de werkzaamheden van de commissie geschiedt op overeenkomstige wijze als bij het ministerie.   
2.  De bescheiden worden na afloop van de periode, bedoeld in artikel 9, tweede lid, opgenomen in het archief van het ministerie.  

### Artikel  7  

####Vergoeding

Aan de voorzitter van de commissie wordt een vergoeding per vergadering toegekend. De vergoeding per vergadering van de voorzitter van de commissie bedraagt 3% van het maximum van salarisschaal 18 van [bijlage B van het Bezoldigingsbesluit Burgerlijke Rijksambtenaren 1984](../../../../../../../../../AMvB/bezoldigingsbesluit/burgerlijke/rijksambtenaren/1984/BWBR0003630/README.md). 

### Artikel  8  

####Vergaderingen

De commissie komt tenminste twee keer per jaar bijeen. 

### Artikel  9  

####Inwerkingtreding

1.  Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst.   
2.  Dit besluit vervalt met ingang van 1 juli 2014.  

### Artikel  10  

####Citeertitel

Dit besluit wordt aangehaald als: Instellingsbesluit Begeleidingscommissie onderzoek pilots Werken naar vermogen. 
Dit besluit zal met de toelichting in de Staatscourant worden geplaatst.   

Den Haag 
3 juni 2010   

De 
Minister van Sociale Zaken en Werkgelegenheid, 
J.P.H. Donner     
