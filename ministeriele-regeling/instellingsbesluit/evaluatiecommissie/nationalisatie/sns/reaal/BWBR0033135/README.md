<meta http-equiv='Content-Type' content='text/html; charset=utf-8' />

##Besluit van de Minister van Financiën van 28 maart 2013, kenmerk: FM 2013/644 M, tot instelling van de Evaluatiecommissie Nationalisatie SNS REAAL

De Minister van Financiën,  
Handelende in overeenstemming met de Raad van Commissarissen van De Nederlandsche Bank N.V.;
Besluit:    

### Artikel  1  

In dit besluit wordt verstaan onder: 

a.  *commissie:* de commissie, bedoeld in artikel 2;  

b.  *Minister:* de Minister van Financiën;  

c.  *DNB:* De Nederlandsche Bank N.V.;  

d.  *RvC DNB:* de Raad van Commissarissen van DNB.   

### Artikel  2  

Er is een Evaluatiecommissie Nationalisatie SNS REAAL. 

### Artikel  3  

1.  De commissie werkt in opdracht van de Minister en de RvC DNB en heeft tot taak: 

a. ten behoeve van de Minister te evalueren of het ministerie van Financiën, zelfstandig en in samenwerking met DNB, tijdig en toereikend heeft gereageerd op informatie, signalen en ontwikkelingen in de financiële positie van SNS REAAL, en  

b. ten behoeve van de RvC DNB te evalueren of DNB, zelfstandig en in samenwerking met het ministerie van Financiën, tijdig en toereikend heeft gereageerd op informatie, signalen en ontwikkelingen in de financiële positie van SNS REAAL.     
2.  De commissie zal beide onderzoeken parallel doch samenhangend verrichten. De commissie richt de onderzoeken naar eigen inzicht in.  

### Artikel  4  

1.  De commissie bestaat uit twee leden. Als leden worden benoemd: 

– mr. R.J. Hoekstra;  

– prof. dr. J.M.G. Frijns.     
2.  De commissie wordt bijgestaan door een algemeen secretaris.   
3.  De commissie kan zich voorts laten ondersteunen door personen en instanties die zij nodig acht.  

### Artikel  5  

De leden van de commissie ontvangen voor de duur van het onderzoek een vaste vergoeding, gebaseerd op salarisschaal 18, trede 10, van [Bijlage B van het Bezoldigingsbesluit Burgerlijke Rijksambtenaren 1984](../../../../../../../AMvB/bezoldigingsbesluit/burgerlijke/rijksambtenaren/1984/BWBR0003630/README.md) en een arbeidsduurfactor van 20%. 

### Artikel  6  

1.  De leden van de commissie kunnen zich binnen het kader van de taak van de commissie rechtstreeks wenden tot alle instanties en personen die aan het uitvoeren van haar taak een bijdrage kunnen leveren.   
2.  De leden van de commissie krijgen toegang tot alle informatie van DNB en de Minister die zij nodig hebben om hun opdracht te kunnen vervullen.  

### Artikel  7  

1.  De leden van de commissie, de algemeen secretaris en overige personen die de commissie ondersteunen zijn, behoudens de rapportage(s) aan de RvC DNB en de Minister, verplicht tot geheimhouding van de gegevens en inlichtingen die zij in het kader van de in artikel 3 bedoelde onderzoeken ontvangen.   
2.  Het eerste lid is niet van toepassing op gegevens en inlichtingen die reeds op andere wijze openbaar zijn gemaakt.  

### Artikel  8  

1.  De commissie stelt een van vertrouwelijke, tot personen herleidbare informatie en toezichtvertrouwelijke informatie in de zin van [artikel 1:89 van de Wet op het financieel toezicht](../../../../../../../wet/wet/op/het/financieel/toezicht/BWBR0020368/README.md) geschoond eindrapport op dat zij gelijktijdig aan de Minister en de RvC DNB aan zal bieden.   
2.  De commissie streeft er naar een eindrapport in het najaar van 2013 aan de Minister en aan de RvC DNB aan te bieden.   
3.  De commissie wordt uiterlijk vier weken na het uitbrengen van het eindrapport ontbonden.  

### Artikel  9  

Dit besluit wordt aangehaald als: Instellingsbesluit Evaluatiecommissie Nationalisatie SNS REAAL. 

### Artikel  10  

Dit besluit treedt in werking met ingang van de dag na de dagtekening van de Staatscourant waarin het wordt geplaatst en werkt terug tot en met 11 maart 2013. 
Dit besluit zal met de toelichting in de Staatscourant worden geplaatst.  

De 
Minister van Financiën, 
J.R.V.A. Dijsselbloem     
