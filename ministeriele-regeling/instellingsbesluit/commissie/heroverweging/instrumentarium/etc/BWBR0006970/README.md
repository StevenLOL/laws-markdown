<meta http-equiv='Content-Type' content='text/html; charset=utf-8' />

##Instellingsbesluit Commissie heroverweging instrumentarium rechtshandhaving

De Minister van Justitie,  
Overwegende, dat de druk op de strafrechtelijke rechtshandhaving en de toepassing van vrijheidsstraffen onverminderd groot blijft;

dat rechtshandhaving wezenlijk meer omvat dan alleen strafrechtelijke rechtshandhaving;

dat strafrechtelijke rechtshandhaving in beginsel pas aan de orde dient te komen indien andere instrumenten van rechtshandhaving niet adequaat blijken te zijn;

dat het wenselijk is ideeën te ontwikkelen over andere sancties dan strafrechtelijke;

dat voorts binnen het strafrechtelijk sanctiestelsel de vrijheidsstraf als ultimum remedium moet worden beschouwd;

dat het daarom wenselijk is hiervoor alternatieve vormen van strafrechtelijke sancties te ontwikkelen;
Besluit:    

### Artikel  1  

Er is een Commissie heroverweging instrumentarium rechtshandhaving, hierna te noemen de commissie.  

### Artikel  2  

De commissie heeft tot taak aan de Minister van Justitie praktische voorstellen te doen met betrekking tot: 

a. de handhaving van regelgeving anders dan door middel van het strafrecht;  

b. andere vormen van strafrechtelijke sanctionering dan de vrijheidsstraf.    

### Artikel  3  

In de commissie hebben zitting:   a. als voorzitter:  mr. F. Korthals Altes, oud-Minister van Justitie, lid van de Eerste Kamer der Staten-Generaal;    b. als leden:  

mr. R. C. Gisolf, president van de arrondissementsrechtbank te Amsterdam;  

prof.mr.dr. C.J.M. Schuyt, hoogleraar sociologie, in het bijzonder de bestudering van actuele maatschappelijke vraagstukken, aan de Universiteit van Amsterdam;  

jhr.mr. J.L. de Wijkerslooth de Weerdesteijn, advocaat te 's-Gravenhage;      c. als lid, tevens secretaris:  mr. A. Kors, raadadviseur bij de Stafafdeling Wetgeving Publiekrecht van het Ministerie van Justitie;    d. als adviserend lid:  dr. D.W. Steenhuis, procureur-generaal bij het Gerechtshof te Leeuwarden;    e. als adjunct-secretaris:  mw. mr. M. Jongeneel-van Amerongen, wetgevingsjuriste bij de Stafafdeling Wetgeving Publiekrecht van het Ministerie van Justitie.     

### Artikel  4  

De commissie is bevoegd deskundigen uit te nodigen om aan de beraadslagingen van de commissie deel te nemen.  

### Artikel  5  

De commissie kan ten behoeve van haar taak voor specifieke vraagstellingen aan derden opdracht geven een onderzoek te verrichten binnen het daarvoor vastgestelde budget.  

### Artikel  6  

De commissie kan zich wenden tot de onder de verantwoordelijkheid van de Minister van Justitie ressorterende diensten en instellingen voor het verkrijgen van de inlichtingen die zij behoeft.  

### Artikel  7  

De commissie zal vóór 1 juli 1995 haar rapport uitbrengen.  

### Artikel  8  

Dit besluit wordt bekend gemaakt door publikatie in de Staatscourant.  

's-Gravenhage 
14 oktober 1994    

De 
Minister van Justitie, 
W.Sorgdrager    
