<meta http-equiv='Content-Type' content='text/html; charset=utf-8' />

##Besluit van de Minister van Justitie van 6 oktober 2009, nr. DDS 56127699, houdende instelling van de Taskforce overvallen (Instellingsbesluit Taskforce overvallen)

De Minister van Justitie,  Besluit:    

### Artikel  1  

Er is een Taskforce overvallen, hierna te noemen de Taskforce.  

### Artikel  2  

De Taskforce heeft tot taak: 

– het signaleren van knelpunten bij de integrale aanpak van overvallen en het formuleren van maatregelen om deze knelpunten op te lossen;  

– het opstellen van een plan van aanpak waarin de knelpunten, de maatregelen en de verantwoordelijkheden van de diverse partijen zijn beschreven;  

– het driemaandelijks monitoren van de uitvoering van de maatregelen en waar nodig wegnemen van obstakels in de uitvoering en formuleren van aanvullende maatregelen.  

– het onderhouden van contacten met relevante partijen in het veld die niet in de Taskforce vertegenwoordigd zijn;  

– het informeren van de Minister van Justitie over de voortgang van de werkzaamheden van de Taskforce, jaarlijks vóór 1 november;  

– het formuleren van een voorstel voor de borging van de aanpak van overvallen nadat de Taskforce zijn werkzaamheden heeft voltooid.    

### Artikel  3  

De Taskforce bestaat uit de volgende leden: 

– ing. A. Aboutaleb, burgemeester van Rotterdam, lid commissie Bestuur en Veiligheid van de VNG, tevens voorzitter van de Taskforce;  

– J.J. Meerman, voorzitter Detailhandel Nederland, tevens vice-voorzitter van de Taskforce;  

– L.J.H.M. van der Grinten, directeur Koninklijke Horeca Nederland;  

– mr.drs. M.C.J. Groothuizen, directeur Sanctie- en Preventiebeleid Ministerie van Justitie;  

– F.J. Heeres MPSM, korpschef politie Midden- en West-Brabant;  

– mr. H.M.P. Hillenaar, hoofdofficier van justitie te Breda;  

– A.P.R. van Rooij, directeur Organisatie VNO-NCW en MKB Nederland;  

– drs. A.B. Sakkers, Algemeen voorzitter van Transport en Logistiek Nederland en tevens voorzitter van de commissie Criminaliteitsbeheersing van VNO-NCW.    

### Artikel  4  

De Taskforce wordt ingesteld voor de duur van twee jaar, gerekend vanaf 15 oktober 2009.  

### Artikel  5  

De Minister van Justitie voorziet in het secretariaat van de Taskforce.  

### Artikel  6  

Voor zover dat voor de verwezenlijking van zijn taak noodzakelijk is, kan de Taskforce werkgroepen instellen, waarin ook personen van buiten de Taskforce zitting hebben.  

### Artikel  7  

De Taskforce evalueert zijn werkzaamheden anderhalf jaar na zijn instelling en doet aanbevelingen aan de Minister van Justitie.  

### Artikel  8  

De archiefbescheiden van de Taskforce worden na zijn opheffing of, zo de omstandigheden daartoe aanleiding geven, zoveel eerder als nodig, overgebracht naar het archief van het Ministerie van Justitie.  

### Artikel  9  

Dit besluit treedt in werking met ingang van de tweede dag na de dagtekening van de Staatscourant waarin het wordt geplaatst.  

### Artikel  10  

Dit besluit wordt aangehaald als: Instellingsbesluit Taskforce overvallen.  
Dit besluit zal in de Staatscourant worden geplaatst.  

De 
Minister van Justitie, 
E.M.H.Hirsch Ballin   
