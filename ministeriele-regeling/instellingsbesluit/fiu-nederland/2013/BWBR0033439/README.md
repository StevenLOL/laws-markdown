<meta http-equiv='Content-Type' content='text/html; charset=utf-8' />

##Regeling van de Minister van Veiligheid en Justitie van 16 mei 2013, nr. 382509, houdende instelling van de Financial Intelligence Unit – Nederland (Instellingsbesluit FIU-Nederland 2013)

De Minister van Veiligheid en Justitie,  Besluit:    

### Artikel  1  

In deze regeling wordt verstaan onder: 

a.  *FIU-Nederland:* Financial Intelligence Unit Nederland, zijnde de Financiële inlichtingen eenheid, bedoeld in [artikel 12, eerste lid, van de Wet ter voorkoming van witwassen en financieren van terrorisme](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md) en het meldpunt ongebruikelijke transacties als bedoeld in [artikel 3.1, eerste lid, van de Wet ter voorkoming van witwassen en financieren van terrorisme BES](../../../../../wet-BES/wet/ter/voorkoming/van/witwassen/en/financieren/van/terrorisme/bes/BWBR0030824/README.md);  

b.  *Minister:* Minister van Veiligheid en Justitie;  

c.  *korpschef:* korpschef als bedoeld in [artikel 27 van de Politiewet 2012](../../../../../wet/politiewet/2012/BWBR0031788/README.md);  

d.  *hoofd van de FIU-Nederland:* hoofd van de financiële inlichtingeneenheid als bedoeld in [artikel 12, vierde lid, van de Wet ter voorkoming van witwassen en financieren van terrorisme](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md) en het meldpunt, bedoeld in [artikel 3.1, derde lid, van de Wet ter voorkoming van witwassen en financieren van terrorisme BES](../../../../../wet-BES/wet/ter/voorkoming/van/witwassen/en/financieren/van/terrorisme/bes/BWBR0030824/README.md);  

e.  *Wwft:* [Wet ter voorkoming van witwassen en financieren van terrorisme](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md).   

### Artikel  2  

1.  Er is een FIU-Nederland.   
2.  Het hoofd van de FIU-Nederland is op grond van de in de [Wwft](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md) en de [Wwft BES](../../../../../wet-BES/wet/ter/voorkoming/van/witwassen/en/financieren/van/terrorisme/bes/BWBR0030824/README.md) toegekende taken zelfstandig en exclusief bevoegd tot het: 

a. verdacht verklaren van ongebruikelijke transacties;  

b. formuleren en implementeren van het uitvoeringsbeleid en de innovatie daarvan;  

c. geven van bindende aanwijzingen aan de meldende instellingen met betrekking tot de gemelde ongebruikelijke transacties;  

d. besluiten over deelname aan relevante nationale en internationale besprekingen ten aanzien van FIU-Nederland;  

e. onderhandelen over en afsluiten van Memoranda of Understanding en convenanten met buitenlandse FIU's of andere relevante partners;  

f. rechtstreeks adviseren en informeren van de bij de FIU-Nederland betrokken ministeries.     
3.  Het hoofd van de FIU-Nederland beschikt zelfstandig over de financiële middelen die op grond van de [Wwft](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md) en de [Wwft BES](../../../../../wet-BES/wet/ter/voorkoming/van/witwassen/en/financieren/van/terrorisme/bes/BWBR0030824/README.md) door de Minister in overeenstemming met de Minister van Financiën zijn toegekend voor de taakuitoefening van de FIU-Nederland.   
4.  Het hoofd van de FIU-Nederland heeft de verantwoordelijkheid voor de algemene leiding en de organisatie van de FIU-Nederland.   
5.  Het hoofd van de FIU-Nederland legt over de algemene leiding en de organisatie overeenkomstig [artikel 12 van de Wwft](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md) en [artikel 3.1 van de Wwft BES](../../../../../wet-BES/wet/ter/voorkoming/van/witwassen/en/financieren/van/terrorisme/bes/BWBR0030824/README.md) directe verantwoording af aan de Minister.   
6.  Het hoofd van de FIU-Nederland wordt ondersteund door ambtenaren met een arbeidsrechtelijke aanstelling bij de politie.   
7.  Ambtenaren werkzaam bij de FIU-Nederland kunnen uitsluitend worden ingezet voor het uitvoeren van de conform [artikel 13 van de Wwft](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md) en [artikel 3.2 van de Wwft BES](../../../../../wet-BES/wet/ter/voorkoming/van/witwassen/en/financieren/van/terrorisme/bes/BWBR0030824/README.md) aan de FIU-Nederland toegekende taken en zijn hierover uitsluitend verantwoording schuldig aan het hoofd van de FIU-Nederland.   
8.  Het hoofd van de FIU-Nederland is verantwoordelijk voor het gegevensbestand van ongebruikelijke transacties. Overeenkomstig [artikel 14 van de Wwft](../../../../../wet/wet/ter/voorkoming/van/witwassen/en/financieren/van/terrorisme/BWBR0024282/README.md) en [artikel 3.3. van de Wwft BES](../../../../../wet-BES/wet/ter/voorkoming/van/witwassen/en/financieren/van/terrorisme/bes/BWBR0030824/README.md) is het gegevensbestand uitsluitend toegankelijk voor de daartoe door het hoofd van de FIU-Nederland geautoriseerde medewerkers van de FIU-Nederland.  

### Artikel  3  

1.  De FIU-Nederland is beheersmatig ondergebracht bij de politie, bedoeld in [artikel 25 van de Politiewet 2012](../../../../../wet/politiewet/2012/BWBR0031788/README.md), als herkenbare zelfstandig en onafhankelijk functionerende entiteit.   
2.  Het hoofd van de FIU-Nederland krijgt via mandaat en ondermandaat het volledige beheer van de FIU-Nederland.   
3.  Het hoofd van de FIU-Nederland legt ten aanzien van het beheer verantwoording af aan de korpschef,die op zijn beurt verantwoording aflegt aan de Minister.   
4.  De korpschef organiseert een centrale gespreks- en uitvoeringspartner binnen het bestel van de politie voor alle beheersmatige processen en diensten die de FIU-Nederland van de politie afneemt.   
5.  De FIU-Nederland voert als zelfstandige, onafhankelijke en herkenbare entiteit binnen het politiebestel een eigen huisstijl.   
6.  De FIU-Nederland beheert haar eigen ICT systemen in onafhankelijkheid en kan daarbij gebruik maken van de voorzieningen van de politie.  

### Artikel  4  

Het [Instellingsbesluit FIU-Nederland](../../../../../ministeriele-regeling/instellingsbesluit/fiu-nederland/BWBR0022395/README.md) wordt ingetrokken. 

### Artikel  5  

Deze regeling treedt in werking met ingang van de dag na de dagtekening van de Staatscourant waarin zij wordt geplaatst en werkt terug tot en met 1 januari 2013. 

### Artikel  6  

De regeling wordt aangehaald als: Instellingsbesluit FIU-Nederland 2013. 
Deze regeling zal met de toelichting in de Staatscourant worden geplaatst.  

De 
Minister van Veiligheid en Justitie, 
I.W. Opstelten     
