<meta http-equiv='Content-Type' content='text/html; charset=utf-8' />

##Besluit van de algemeen directeur Autoriteit Nucleaire Veiligheid en Stralingsbescherming, van 2 februari 2015, nr. IENM/BSK-2014/254970, houdende verlening van ondermandaat, volmacht en machtiging (Ondermandaatbesluit Autoriteit Nucleaire Veiligheid en Stralingsbescherming 2015)

De algemeen directeur Autoriteit Nucleaire Veiligheid en Stralingsbescherming,  
Gelet op de artikelen 23, tweede lid, 29 en 30 van het Organisatie- en mandaatbesluit Infrastructuur en Milieu 2012;
Besluit:    

### Artikel  1  

####: Definities

In dit besluit wordt verstaan onder: 

a.  *algemeen directeur:* de algemeen directeur Autoriteit Nucleaire Veiligheid en Stralingsbescherming, genoemd in artikel 20a, eerste lid, van het Organisatie- en mandaatbesluit Infrastructuur en Milieu 2012;  

b.  *directeur:* de directeur Autoriteit Nucleaire Veiligheid en Stralingsbescherming, genoemd in artikel 20a, tweede lid, van het Organisatie- en mandaatbesluit Infrastructuur en Milieu 2012;  

c.  *sectorhoofd:* een van de sectorhoofden als bedoeld in artikel 20a, derde lid, van het Organisatie- en mandaatbesluit Infrastructuur en Milieu 2012;  

d.  *inspecteur:* een ambtenaar van de directie Autoriteit Nucleaire Veiligheid en Stralingsbescherming die is aangewezen krachtens artikel 58, eerste lid, van de Kernenergiewet;  

e.  *aan de algemeen directeur verleende bevoegdheden:* de door de minister aan de algemeen directeur verleende bevoegdheden, bedoeld in artikel 23, eerste lid, van het Organisatie- en mandaatbesluit Infrastructuur en Milieu 2012; en  

f.  *taken:* de taken, bedoeld in artikel 20a, achtste lid, van het Organisatie- en mandaatbesluit Infrastructuur en Milieu 2012.   

### Artikel  2  

####: Verlening ondermandaat

Aan de directeur en de sectorhoofden worden de aan de algemeen directeur verleende bevoegdheden, voor zover die behoren bij hun taken, in ondermandaat verleend. 

### Artikel  3  

####: Ondermandaat inspecteurs

1.  Aan de inspecteurs wordt ondermandaat verleend voor toepassing van een last onder bestuursdwang als bedoeld in de artikelen 66 en 83a van de Kernenergiewet, voor zover deze worden uitgeoefend in spoedeisende gevallen of gevallen die zo spoedeisend zijn dat een besluit niet kan worden afgewacht, met toepassing van artikel 5:31 van de Algemene wet bestuursrecht.   
2.  Het ondermandaat, bedoeld in het eerste lid, omvat niet mede het opleggen van een last onder dwangsom.  

### Artikel  4  

####: Omvang ondermandaat

Het in de artikelen 2 en 3 verleende ondermandaat omvat niet de bevoegdheid tot het beslissen op bezwaar. 

### Artikel  5  

####: Volmacht en machtiging

Het in artikel 2 en 3 verleende ondermandaat omvat overeenkomstig artikel 30 van het Organisatie- en mandaatbesluit Infrastructuur en Milieu 2012 mede de doorverlening van volmacht en machtiging. 

### Artikel  6  

####: Uitoefening ondermandaat, volmacht en machtiging

De uitoefening van bevoegdheden die bij dit besluit zijn verleend, geschiedt met inachtneming van de artikelen 31 tot en met 34 van het Organisatie- en mandaatbesluit Infrastructuur en Milieu 2012. 

### Artikel  7  

####: Inwerkingtreding

Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst en werkt terug tot en met 1 januari 2015. 

### Artikel  8  

####: Titel

Dit besluit wordt aangehaald als: Ondermandaatbesluit Autoriteit Nucleaire Veiligheid en Stralingsbescherming 2015. 
Dit besluit wordt in de Staatscourant geplaatst.  

De algemeen directeur Autoriteit Nucleaire Veiligheid en Stralingsbescherming, 
J.H. van den Heuvel     
