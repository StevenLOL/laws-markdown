<meta http-equiv='Content-Type' content='text/html; charset=utf-8' />

##Besluit van de algemeen directeur Integrale Bedrijfsvoering IenM, van 12 maart 2015, nr. IENM/BSK-2015/48296, houdende de verlening van ondermandaat, volmacht en machtiging (Ondermandaatbesluit directie Integrale Bedrijfsvoering IenM Infrastructuur en Milieu 2012)

De algemeen directeur Integrale Bedrijfsvoering IenM,  
Gelet op de artikelen 23, tweede lid, 25, vierde lid, 29 en 30 van het Organisatie- en mandaatbesluit Infrastructuur en Milieu 2012;
Besluit:    

### Artikel  1  

####Definities

In dit besluit wordt verstaan onder: 

a.  *algemeen directeur:* de algemeen directeur Integrale Bedrijfsvoering IenM, genoemd in artikel 13, eerste lid, van het Organisatie- en mandaatbesluit Infrastructuur en Milieu 2012;  

b.  *directeur:* een directeur als bedoeld in artikel 13, derde lid, van het Organisatie- en mandaatbesluit Infrastructuur en Milieu 2012;  

c.  *afdelingshoofd:* een afdelingshoofd als bedoeld in artikel 13, derde lid, van het Organisatie- en mandaatbesluit Infrastructuur en Milieu 2012;  

d.  *teamleider:* een functionaris die is belast met de taak van teamleider;  

e.  *aan de algemeen directeur verleende bevoegdheden:* de door de minister aan de algemeen directeur verleende bevoegdheden, bedoeld in artikel 23, eerste lid, van het Organisatie- en mandaatbesluit Infrastructuur en Milieu 2012; en  

f.  *taken:* de taken, bedoeld in artikel 13, achtste lid, en artikel 28, eerste lid, onder c, van het Organisatie- en mandaatbesluit Infrastructuur en Milieu 2012.   

### Artikel  2  

####Verlening ondermandaat

Aan de directeuren en afdelingshoofden worden de aan de algemeen directeur verleende bevoegdheden, voor zover die behoren bij hun taken, in ondermandaat verleend. 

### Artikel  3  

####Omvang ondermandaat

Het in artikel 2 verleende ondermandaat omvat niet de bevoegdheid tot het beslissen op bezwaar. 

### Artikel  4  

####Volmacht en machtiging

Het in artikel 2 verleende ondermandaat omvat overeenkomstig artikel 30 van het Organisatie- en mandaatbesluit Infrastructuur en Milieu 2012 tevens de doorverlening van volmacht en machtiging. 

### Artikel  5  

####Ondertekeningsmandaat directie Human Resource Management

Aan de directeur en afdelingshoofden van de directie Human Resource Management wordt ondertekeningsmandaat verleend voor de bevoegdheden betreffende de ambtelijke rechtspositie, bedoeld in artikel 25, derde lid, van het Organisatie- en mandaatbesluit Infrastructuur en Milieu 2012. 

### Artikel  6  

####Machtiging teamleiders

Aan de teamleiders wordt machtiging verleend tot het uitoefenen van bevoegdheden betreffende de ambtelijke rechtspositie van functionarissen die binnen hun team vallen. 

### Artikel  7  

####Uitoefening ondermandaat, volmacht en machtiging

De uitoefening van bevoegdheden die bij dit besluit zijn verleend, geschiedt met inachtneming van de artikelen 31 tot en met 34 van het Organisatie- en mandaatbesluit Infrastructuur en Milieu 2012. 

### Artikel  8  

####Intrekking ondermandaatbesluit

Het Ondermandaatbesluit Shared Services Organisatie Infrastructuur en Milieu 2012 wordt ingetrokken. 

### Artikel  9  

####Inwerkingtreding

Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst en werkt terug tot en met 1 februari 2015. 

### Artikel  10  

####Titel

Dit besluit wordt aangehaald als: Ondermandaatbesluit directie Integrale Bedrijfsvoering IenM Infrastructuur en Milieu 2012. 
Dit besluit wordt in de Staatscourant geplaatst.  

De algemeen directeur Integrale Bedrijfsvoering IenM, 
M.P.J. Bouten     
