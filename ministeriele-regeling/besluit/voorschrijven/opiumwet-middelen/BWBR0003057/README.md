<meta http-equiv='Content-Type' content='text/html; charset=utf-8' />

##Besluit voorschrijven Opiumwet-middelen

De Minister van Volksgezondheid en Milieuhygiëne,  
Gelet op [artikel 4, eerste lid, van de Opiumwet](../../wet/opiumwet/BWBR0001941/README.md) (Stb. 1976, 425),
Besluit:    

### Artikel  1  

1.  Het voorschrijven op recept van enig middel, bedoeld in [artikel 2 van de Opiumwet](../../wet/opiumwet/BWBR0001941/README.md) dan wel vermeld in onderdeel a van de in artikel 3, eerste lid, van die wet bedoelde lijst, mag slechts geschieden indien op het recept de volgende gegevens worden vermeld: 

A. in geval het recept strekt ter aflevering van een middel aan een persoon ten behoeve van wie het wordt voorgeschreven dan wel aan de eigenaar of houder van een dier ten behoeve van hetwelk het wordt voorgeschreven: 

1. de naam en voorletters, alsmede het volledige adres en telefoonnummer van degeen die voorschrijft;  

2. de datum waarop het middel wordt voorgeschreven;  

3. de naam van het middel, alsmede voluit in letters geschreven de hoeveelheid van het middel;  

4. de naam en voorletters, alsmede het volledige adres van de persoon ten behoeve van wie het middel wordt voorgeschreven dan wel de naam en voorletters, alsmede het volledige adres van de eigenaar of houder van het dier ten behoeve van hetwelk het middel wordt voorgeschreven, onder aanduiding van het dier;  

5. een duidelijke omschrijving van de wijze van gebruik, waaronder begrepen de maximaal per etmaal te gebruiken hoeveelheid, met dien verstande dat aanduidingen als ‘gebruik bekend’, ‘als voren’ en dergelijke, niet geacht worden de wijze van gebruik aan te geven;  

6. zo nodig het aantal toegelaten herhalingen, voluit geschreven in letters,    

B. in geval een middel wordt voorgeschreven ten behoeve van een persoon of dier, doch moet worden afgeleverd door tussenkomst van degeen die het voorschrijft: 

1. de gegevens, genoemd onder A, 1°–4°;  

2. de woorden ‘in manu medici’ of een aanduiding van gelijke strekking;    

C. in geval een middel is bestemd ter toediening in de praktijk van degeen die voorschrijft: 

1. de gegevens, genoemd onder A, 1°–3°;  

2. de woorden ‘tot uitoefening der geneeskunst’, ‘tot uitoefening der tandheelkunst’ of ‘tot uitoefening der diergeneeskunst’;    

D. in geval een middel is bestemd voor aflevering aan een ingevolge [artikel 6 derde lid, van de Opiumwet](../../wet/opiumwet/BWBR0001941/README.md) aangewezen instelling; 

1. de gegevens, genoemd onder A, 1°–3°;  

2. indien het een ziekenhuis betreft, de woorden ‘tot uitoefening der geneeskunst in het ziekenhuis’, onder toevoeging van de naam en het adres van het ziekenhuis;  

3. indien het een andere instelling dan een ziekenhuis betreft, de woorden, ‘ten behoeve van’, onder toevoeging van een aanduiding van die instelling en het adres daarvan.       
2.  Een in het eerste lid bedoeld recept moet door degeen die het middel voorschrijft met inkt zijn geschreven en zijn voorzien van zijn volledige handtekening.   
3.  Op een in het eerste lid bedoeld recept mag slechts één middel en uitsluitend dat middel worden voorgeschreven.   
4.  In geval door een apotheekhoudende geneeskundige of een geneeskundige aan wie een vergunning als bedoeld in [artikel 6, vijfde lid, van de Wet op de Geneesmiddelenvoorziening](../../wet/wet/op/de/geneesmiddelenvoorziening/BWBR0002290/README.md) (Stb. 1958, 408) is verleend bij het voorschrijven van middelen gebruik wordt gemaakt van een receptformulier dat strekt ter aflevering van geneesmiddelen aan meer dan één persoon, behoeven de gegevens, genoemd in het eerste lid, onder A, 1°, slechts éénmaal op zodanig formulier te worden vermeld.   

### Artikel  2  

1.  Artikel 1 is niet van toepassing ten aanzien van de preparaten, bedoeld in [artikel 3, eerste en tweede lid, van het Besluit aflevering Opiumwetmiddelen op recept](../../AMvB/besluit/aflevering/opiumwetmiddelen/op/recept/BWBR0003059/README.md).   
2.  De in het eerste lid bedoelde preparaten worden voorgeschreven op een recept als bedoeld in [artikel 1, eerste lid, onderdeel 1, van de Wet op de Geneesmiddelenvoorziening](../../wet/wet/op/de/geneesmiddelenvoorziening/BWBR0002290/README.md), dan wel op een recept als bedoeld in [artikel 1 van de Diergeneesmiddelenwet](../../wet/diergeneesmiddelenwet/BWBR0003818/README.md).   

### Artikel  3  

Dit besluit kan worden aangehaald als ‘Besluit voorschrijven Opiumwet-middelen’.  

### Artikel  4  

Dit besluit, dat in de Nederlandse Staatscourant wordt geplaatst, treedt in werking op het tijdstip waarop de wet van 23 juni 1976 (Stb. 424) in werking treedt.  

Leidschendam 
12 oktober 1976    

De 
Minister voornoemd, 
I.Vorrink    
