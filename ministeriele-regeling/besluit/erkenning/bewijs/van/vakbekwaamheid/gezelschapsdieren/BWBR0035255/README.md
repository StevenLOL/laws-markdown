<meta http-equiv='Content-Type' content='text/html; charset=utf-8' />

##Besluit van de Staatssecretaris van Economische Zaken van 25 juni 2014, nr. WJZ / 14057677, met betrekking tot het bewijs van vakbekwaamheid als bedoeld in artikel 3.11, eerste lid, van het Besluit houders van dieren (Besluit erkenning bewijs van vakbekwaamheid gezelschapsdieren)

De Staatssecretaris van Economische Zaken,  
Gelet op artikel 3.11, eerste lid, van het Besluit houders van dieren;
Besluit:    

### Artikel  1  

Als bewijs van vakbekwaamheid als bedoeld in artikel 3.11, eerste lid, van het Besluit houders van dieren wordt erkend: 

a. het certificaat of het diploma ‘wettelijke beroepsvereisten gezelschapsdieren Besluit houders van dieren’, Crebocode 97790 en 97791, bedoeld in bijlage 2 van de Regeling vaststelling kwalificatiedossiers en opleidingsdomeinen 2012;  

b. het certificaat of het diploma ‘wettelijke beroepsvereisten recreatiedieren Besluit houders van dieren’, Crebocode 97720 en 97730, bedoeld in bijlage 2 van de Regeling vaststelling kwalificatiedossiers en opleidingsdomeinen 2012;  

c. de verleende graad Master op het gebied van de diergeneeskunde voor een opleiding in het wetenschappelijke onderwijs door een universiteit dan wel de Open Universiteit waarop de Wet op het hoger onderwijs en wetenschappelijk onderzoek betrekking heeft;  

d. het getuigschrift waaruit blijkt dat het afsluitend examen van de opleiding diergeneeskunde, bedoeld in de Wet op het hoger onderwijs en wetenschappelijk onderzoek, met goed gevolg is afgelegd;  

e. een voor 1 augustus 2014 behaald certificaat of diploma, afgegeven door een instelling als bedoeld in artikel 1.1.1. van de Wet educatie en beroepsonderwijs, dat alle volgende deelkwalificaties bevat: 

1. het voeren van gezelschapsdieren;  

2. het verzorgen van gezelschapsdieren;  

3. het begeleiden van de voortplanting van gezelschapsdieren, of  

4. het nemen van hygiënische maatregelen.     

### Artikel  2  

Dit besluit treedt in werking met ingang van 1 juli 2014. 

### Artikel  3  

Dit besluit wordt aangehaald als: Besluit erkenning bewijs van vakbekwaamheid gezelschapsdieren. 
Dit besluit zal met de toelichting in de Staatscourant worden geplaatst.   

's-Gravenhage 
25 juni 2014   

De 
Staatssecretaris van Economische Zaken, 
S.A.M. Dijksma     
