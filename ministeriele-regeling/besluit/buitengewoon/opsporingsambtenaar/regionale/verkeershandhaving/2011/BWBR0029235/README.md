<meta http-equiv='Content-Type' content='text/html; charset=utf-8' />

##Besluit van de Staatssecretaris van Veiligheid en Justitie van 16 december 2010, nr. Justis/10, strekkende tot aanwijzing van medewerkers verkeershandhaving van de regionale politiekorpsen als buitengewoon opsporingsambtenaren

De Staatssecretaris van Veiligheid en Justitie,  
Gelezen het verzoek van de teamleider van het Landelijk Parket van het Openbaar Ministerie van 14 december 2010;

Gelet op:

– [artikel 142, eerste lid, aanhef en onder b (en derde lid), van het Wetboek van Strafvordering](../../../../../../../../wet/wet/van/15/januari/1921/BWBR0001903/README.md);  

– [artikel 8, zevende lid, van de Politiewet 1993](../../../../../../../../wet/politiewet/1993/BWBR0006299/README.md);  

– [artikel 36, eerste lid](../../../../../../../../AMvB/besluit/buitengewoon/opsporingsambtenaar/BWBR0007013/README.md), en [artikel 41, tweede lid, van het Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md);  

– [artikel 17, eerste lid, aanhef en onder 2°, van de Wet op de economische delicten](../../../../../../../../wet/wet/op/de/economische/delicten/BWBR0002063/README.md).     Besluit:    

### Artikel  1  

In dit besluit wordt verstaan onder buitengewoon opsporingsambtenaar: de persoon als bedoeld in artikel 2.  

### Artikel  2  

De personen, werkzaam in de functie van medewerker verwerking, radarwaarnemer of verkeersassistent binnen het team verkeershandhaving van een regionaal politiekorps, zijn aangewezen als buitengewoon opsporingsambtenaar.  

### Artikel  3  

1.  De buitengewoon opsporingsambtenaar is bevoegd tot het opsporen van de strafbare feiten behorend tot het domein generieke opsporing, van [bijlage A-I van de Circulaire Buitengewoon opsporingsambtenaar](../../../../../../../../circulaire/circulaire/buitengewoon/opsporingsambtenaar/BWBR0027483/README.md).   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het in het eerste lid genoemde domein.   

### Artikel  4  

De buitengewoon opsporingsambtenaar werkzaam als radarwaarnemer of verkeersassistent kan de in [artikel 8, eerste en derde lid, van de Politiewet 1993](../../../../../../../../wet/politiewet/1993/BWBR0006299/README.md) omschreven bevoegdheden uitoefenen en daarbij gebruikmaken van handboeien.  

### Artikel  5  

Op grond van dit besluit kunnen maximaal 30 personen per regionaal politiekorps als buitengewoon opsporingsambtenaar worden beëdigd.  

### Artikel  6  

1.  Als toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen de hoofdofficier van justitie bij het arrondissementsparket waarbinnen de standplaats van de buitengewoon opsporingsambtenaar is gelegen.   
2.  Als direct toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen de korpschef van de regiopolitie waarbinnen de standplaats van de buitengewoon opsporingsambtenaar is gelegen.   

### Artikel  7  

1.  De teamleider Verkeer van het Landelijk Parket van het Openbaar Ministerie brengt jaarlijks, voor 1 april, verslag uit over: 

a. het aantal buitengewoon opsporingsambtenaren werkzaam in de artikel 2 genoemde functie;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Staatssecretaris van Veiligheid en Justitie goedgekeurde examen en hoeveel personen in dat jaar voor dat examen zijn geslaagd.     
2.  Dit verslag wordt toegezonden aan de in artikel 5 bedoelde toezichthouder en aan het Ministerie van Veiligheid en Justitie, dienst Justis, afdeling BTR, postbus 20300, 2500 EH Den Haag.   

### Artikel  8  

Het [Besluit buitengewoon opsporingsambtenaar regionale verkeershandhaving](../../../../../../../../ministeriele-regeling/besluit/buitengewoon/opsporingsambtenaar/regionale/verkeershandhaving/2009/BWBR0026822/README.md) van 3 december 2009, nr. 5629537/Justis/09, wordt ingetrokken.  

### Artikel  9  

De op naam gestelde akten van beëdiging en de overige benoemingsbescheiden, afgegeven mede op basis van het in artikel 8 genoemde besluit, worden geacht mede te zijn afgegeven op basis van dit besluit.  

### Artikel  10  

Dit besluit treedt in werking met ingang van 1 januari 2011 en vervalt met ingang van 1 juni 2011.  

### Artikel  11  

Dit besluit wordt aangehaald als: Besluit buitengewoon opsporingsambtenaar regionale verkeershandhaving 2011.  
Dit besluit zal met de toelichting in de Staatscourant worden geplaatst.   

Den Haag 
16 december 2010   

De 
Staatssecretaris van Veiligheid en Justitie,namens deze:
P.W.C.Collard,
Teammanager BTR.   
