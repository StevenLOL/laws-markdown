<meta http-equiv='Content-Type' content='text/html; charset=utf-8' />

##Besluit van de Staatssecretaris van Veiligheid en Justitie van 18 april 2013, nr. BOACAT2013/026, strekkende tot aanwijzing van buitengewoon opsporingsambtenaren bij de regionale eenheid Midden-Nederland

De Staatssecretaris van Veiligheid en Justitie,  
Gelezen het verzoek van de politiechef Midden-Nederland van 28 maart 2013;

Gelet op:

– [artikel 142, eerste lid, aanhef en onder b en derde lid, van het Wetboek van Strafvordering](../../../../../../../../wet/wet/van/15/januari/1921/BWBR0001903/README.md);  

– [artikel 7, zevende lid, van de Politiewet 2012](../../../../../../../../wet/politiewet/2012/BWBR0031788/README.md);  

– [artikel 36, eerste lid](../../../../../../../../AMvB/besluit/buitengewoon/opsporingsambtenaar/BWBR0007013/README.md), en [artikel 41, tweede lid, van het Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md);  

– [artikel 17, eerste lid, aanhef en onder 2, van de Wet op de economische delicten](../../../../../../../../wet/wet/op/de/economische/delicten/BWBR0002063/README.md).     Besluit:    

### Artikel  1  

In dit besluit wordt verstaan onder buitengewoon opsporingsambtenaar: de persoon als bedoeld in artikel 2.  

### Artikel  2  

Als buitengewoon opsporingsambtenaar worden aangewezen de ambtenaren van politie, bedoeld in [artikel 2, onder b, van de Politiewet 2012](../../../../../../../../wet/politiewet/2012/BWBR0031788/README.md), die hun werkgebied hebben in de regionale eenheid Midden-Nederland.  

### Artikel  3  

1.  De buitengewoon opsporingsambtenaar is bevoegd tot het opsporen van de strafbare feiten behorend tot het domein VI Generieke Opsporing, van bijlage A-I van de [Circulaire Buitengewoon opsporingsambtenaar](../../../../../../../../circulaire/circulaire/buitengewoon/opsporingsambtenaar/BWBR0029447/README.md).   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het in het eerste lid genoemde domein.   

### Artikel  4  

Op grond van dit besluit kunnen maximaal 1.200 personen als buitengewoon opsporingsambtenaar worden beëdigd.  

### Artikel  5  

1.  Als toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen de hoofdofficier van justitie bij het arrondissementsparket Midden-Nederland.   
2.  Als direct toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen de korpschef als bedoeld in [artikel 27 van de Politiewet 2012](../../../../../../../../wet/politiewet/2012/BWBR0031788/README.md).   

### Artikel  6  

De buitengewoon opsporingsambtenaar kan de in [artikel 7, eerste en derde lid, van de Politiewet 2012](../../../../../../../../wet/politiewet/2012/BWBR0031788/README.md) omschreven bevoegdheden uitoefenen met gebruikmaking van handboeien.  

### Artikel  7  

1.  De politiechef brengt jaarlijks, voor 1 april, verslag uit over: 

a. het aantal buitengewoon opsporingsambtenaren werkzaam in de in artikel 2 genoemde functie;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Staatssecretaris van Veiligheid en Justitie goedgekeurde examen en hoeveel personen in dat jaar voor dat examen zijn geslaagd.     
2.  Dit verslag wordt toegezonden aan de in artikel 5 bedoelde toezichthouder en direct toezichthouder en aan het Ministerie van Veiligheid en Justitie, Dienst Justis, afdeling V&T, Postbus 20300, 2500 EH Den Haag.   

### Artikel  8  

Het [Besluit buitengewoon opsporingsambtenaar regiopolitie Utrecht 2008](../../../../../../../../ministeriele-regeling/besluit/buitengewoon/opsporingsambtenaar/regiopolitie/utrecht/2008/BWBR0023526/README.md) van 18 februari 2008, nr. 5531514/08, wordt ingetrokken. Het [Besluit buitengewoon opsporingsambtenaar politieregio Flevoland 2012](../../../../../../../../ministeriele-regeling/besluit/buitengewoon/opsporingsambtenaar/van/de/politieregio/flevoland/etc/BWBR0031575/README.md) van 14 mei 2012, nr. 5731210/Justis/12, wordt ingetrokken. Het [Besluit buitengewoon opsporingsambtenaar regiopolitie Gooi en Vechtstreek](../../../../../../../../ministeriele-regeling/besluit/buitengewoon/opsporingsambtenaar/regiopolitie/gooi/en/vechtstreek/etc/BWBR0028912/README.md) van 27 oktober 2010, nr. 5670333/Justis/10, wordt ingetrokken.  

### Artikel  9  

De op naam gestelde akten van beëdiging en de overige benoemingsbescheiden, afgegeven mede op basis van de in artikel 8 genoemde besluiten, worden geacht mede te zijn afgegeven op basis van dit besluit.  

### Artikel  10  

Dit besluit treedt in werking met ingang van 28 april 2013 en vervalt op 28 april 2018.  

### Artikel  11  

Dit besluit wordt aangehaald als: Besluit buitengewoon opsporingsambtenaar regionale eenheid Midden-Nederland 2013.  
Dit besluit zal met de toelichting in de Staatscourant worden geplaatst.   

Den Haag 
18 april 2013   

De 
Staatssecretaris van Veiligheid en Justitie,namens deze:
J.Gankema,
TeammanagerBTR   
