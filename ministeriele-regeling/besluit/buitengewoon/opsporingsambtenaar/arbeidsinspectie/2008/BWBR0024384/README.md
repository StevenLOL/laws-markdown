<meta http-equiv='Content-Type' content='text/html; charset=utf-8' />

##Besluit van de Minister van Justitie d.d. 18 augustus 2008, nr. 5560740/08, houdende de aanwijzing van buitengewoon opsporingsambtenaren bij de Arbeidsinspectie (Besluit buitengewoon opsporingsambtenaar Arbeidsinspectie 2008)

De Minister van Justitie,  
Handelende in overeenstemming met de Minister van Sociale Zaken en Werkgelegenheid;

Gelet op [artikel 17, eerste lid, aanhef en onder ten tweede, van de Wet op de economische delicten](../../../../../../../wet/wet/op/de/economische/delicten/BWBR0002063/README.md), [artikel 142, eerste lid, aanhef, onder b en c, en derde lid, van het Wetboek van Strafvordering](../../../../../../../wet/wet/van/15/januari/1921/BWBR0001903/README.md) en het [Besluit Buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md);
Besluit:    

### Artikel  1  

In dit besluit wordt verstaan onder: 

a. buitengewoon opsporingsambtenaar: de buitengewoon opsporingsambtenaar, bedoeld in artikel 2;  

b. Arbeidsinspectie: de Arbeidsinspectie van het Ministerie van Sociale Zaken en Werkgelegenheid.    

### Artikel  2  

1.  De ambtenaren werkzaam bij de afdeling Arbeidsmarktfraude van de Arbeidsinspectie en belast met de opsporing van strafbare feiten, zijn aangewezen als buitengewoon opsporingsambtenaar.   
2.  De ambtenaren werkzaam bij de afdeling Major Hazard Control en de afdeling Arbeidsomstandigheden van de Arbeidsinspectie en belast met de opsporing van strafbare feiten, zijn aangewezen als buitengewoon opsporingsambtenaar.   
3.  Maximaal 600 ambtenaren bij de Arbeidsinspectie kunnen als buitengewoon opsporingsambtenaar zijn beëdigd, waarvan 250 voor het domein Werk, Inkomen en Zorg en 350 voor het domein Milieu en Welzijn.   

### Artikel  3  

1.  De in artikel 2, eerste lid, bedoelde ambtenaren zijn bevoegd tot het opsporen van de strafbare feiten genoemd in domein V Werk, Inkomen en Zorg, van [bijlage A-I van de Circulaire Buitengewoon opsporingsambtenaar](../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De in artikel 2, tweede lid, bedoelde ambtenaren zijn bevoegd tot het opsporen van de strafbare feiten genoemd in domein II Milieu en Welzijn, van [bijlage A-I van de Circulaire Buitengewoon opsporingsambtenaar](../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
3.  De opsporingsbevoegdheid, bedoeld in het eerste en tweede lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
4.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het domein waarin hij is aangesteld.   

### Artikel  4  

1.  Als toezichthouder van de in artikel 2, eerste lid, bedoelde buitengewoon opsporingsambtenaar is aangewezen de Hoofdofficier van Justitie bij het arrondissementsparket te Den Haag.   
2.  Als toezichthouder van de in artikel 2, tweede lid, bedoelde buitengewoon opsporingsambtenaar is aangewezen de Hoofdofficier van Justitie bij het Functioneel Parket.   
3.  Als direct toezichthouder van de in artikel 2, eerste en tweede lid, bedoelde buitengewoon opsporingsambtenaar is aangewezen de korpschef van het regionaal politiekorps Haaglanden.   

### Artikel  5  

De Algemeen Directeur van de Arbeidsinspectie brengt jaarlijks vóór 1 april over het jaar daaraan voorafgaand, met betrekking tot de buitengewoon opsporingsambtenaren werkzaam bij de Arbeidsinspectie aan de Minister van Justitie verslag uit over: 

a. het aantal buitengewoon opsporingsambtenaren dat op 31 december werkzaam was bij de Arbeidsinspectie;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Minister van Justitie goedgekeurde examen en hoeveel personen in dat jaar voor dat examen zijn geslaagd.  

d. het aantal klachten dat tegen buitengewoon opsporingsambtenaren bij de Arbeidsinspectie is ingediend en de aard van die klachten.    

### Artikel  6  

Het [Besluit buitengewoon opsporingsambtenaar Arbeidsinspectie 2007](../../../../../../../ministeriele-regeling/besluit/buitengewoon/opsporingsambtenaar/arbeidsinspectie/2007/BWBR0020676/README.md) wordt ingetrokken.  

### Artikel  7  

De op naam gestelde akten van opsporingsbevoegdheid en beëdiging en de overige benoemingsbescheiden, afgegeven mede op basis van het besluit van 18 augustus 2008, nr. 5560740/08, worden geacht mede te zijn afgegeven op basis van het onderhavige besluit.  

### Artikel  8  

1.  Dit besluit treedt in werking met ingang van de tweede dag na de dagtekening van de Staatscourant waarin het wordt geplaatst en vervalt met ingang van 1 september 2013.   
2.  De opsporingsbevoegdheid bedoeld in artikel 3, eerste lid, onder n, treedt in werking met ingang van 10 september 2008.   

### Artikel  9  

Dit besluit wordt aangehaald als: Besluit buitengewoon opsporingsambtenaar Arbeidsinspectie 2008.  
Dit besluit wordt met de toelichting in de Staatscourant geplaatst.   

Den Haag 
18 augustus 2008   

De 
Minister van Justitie, namens deze: de 
directeur Juridische en Operationele Aangelegenheden, 
M.N.Cramwinckel   
