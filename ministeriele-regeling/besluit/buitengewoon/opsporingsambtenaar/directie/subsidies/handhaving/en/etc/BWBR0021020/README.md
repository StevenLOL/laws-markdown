<meta http-equiv='Content-Type' content='text/html; charset=utf-8' />

##Besluit van de Minister van Justitie van 11 januari 2007, kenmerk 5463065/Justis/07, strekkende tot aanwijzing van de buitengewoon opsporingsambtenaren bij de Directie Subsidies, Handhaving en Vergunningen van de provincie Noord-Holland tot buitengewoon opsporingsambtenaar

De Minister van Justitie,  
Handelende in overeenstemming met de Ministers die het aangaat;

Gelezen het verzoek van de directeur Subsidies, Handhaving en Vergunningen van de provincie Noord-Holland van 10 oktober 2006 en de daaropvolgende adviezen van de hoofdofficier van justitie te Haarlem en de korpschef van het regiopolitiekorps Kennemerland;

Gelet op:

– [artikel 17, eerste lid, aanhef en onder ten tweede, van de Wet op de economische delicten](../../../../../../../../../../wet/wet/op/de/economische/delicten/BWBR0002063/README.md);

– [artikel 142 van het Wetboek van Strafvordering](../../../../../../../../../../wet/wet/van/15/januari/1921/BWBR0001903/README.md);

– [artikel 8, zevende lid, van de Politiewet 1993](../../../../../../../../../../wet/politiewet/1993/BWBR0006299/README.md);

– het [Besluit buitengewoon opsporingsambtenaar](../../../../../../../../../../AMvB/besluit/buitengewoon/opsporingsambtenaar/BWBR0007013/README.md).
Besluit:    

### Artikel  1  

In dit besluit wordt verstaan onder de buitengewoon opsporingsambtenaar: de buitengewoon opsporingsambtenaar als bedoeld in artikel 2.  

### Artikel  2  

De ambtenaren werkzaam als (milieu-)inspecteur bij de Directie Subsidies, Handhaving en Vergunningen van de provincie Noord-Holland zijn aangewezen als buitengewoon opsporingsambtenaar.  

### Artikel  3  

1.  De in artikel 2 bedoelde ambtenaren zijn bevoegd tot het opsporen van de strafbare feiten genoemd in domein II Milieu en Welzijn, van [bijlage A-I van de Circulaire Buitengewoon opsporingsambtenaar](../../../../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het domein waarin hij is aangesteld.   

### Artikel  4  

1.  Op grond van dit besluit kunnen maximaal 70 personen als buitengewoon opsporingsambtenaar worden beëdigd.   

### Artikel  5  

1.  Als toezichthouder van de buitengewoon opsporingsambtenaar is aangewezen de Hoofdofficier van Justitie bij het Functioneel Parket.   
2.  Als direct toezichthouder van de buitengewoon opsporingsambtenaar is aangewezen de korpschef van het regionaal politiekorps Kennemerland.   

### Artikel  6  

1.  De buitengewoon opsporingsambtenaar, werkzaam bij de Directie Subsidies, Handhaving en Vergunningen van de provincie Noord-Holland, is bevoegd bij de opsporing van de in artikel 3, eerste lid, genoemde strafbare feiten gebruik te maken van de bevoegdheden, bedoeld in [artikel 8, eerste lid van de Politiewet 1993](../../../../../../../../../../wet/politiewet/1993/BWBR0006299/README.md). Hij gedraagt zich overeenkomstig het bepaalde in [hoofdstuk 7 van de Ambtsinstructie voor de politie, de Koninklijke Marechaussee en de buitengewoon opsporingsambtenaar](../../../../../../../../../../AMvB/ambtsinstructie/voor/de/politie/de/koninklijke/marechaussee/en/andere/etc/BWBR0006589/README.md).   
2.  De buitengewoon opsporingsambtenaar vermeldt in zijn processen-verbaal en schriftelijke verslagleggingen de functie waarin hij is aangesteld.   

### Artikel  7  

1.  De directeur van de Directie Subsidies, Handhaving en Vergunningen van de provincie Noord-Holland brengt jaarlijks, voor 1 april, over het jaar daaraan voorafgaand aan de Minister van Justitie verslag uit over: 

a. het aantal buitengewoon opsporingsambtenaren waarop dit besluit ziet;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in dat jaar voor de Citotoets zijn geslaagd.     
2.  Dit verslag dient te worden toegezonden aan de toezichthouder, als bedoeld in artikel 5 van dit besluit, alsmede aan het Ministerie van Justitie, Dienst Justis, afdeling BTR, Postbus 20300, 2500 EH Den Haag.   

### Artikel  8  

Het besluit buitengewoon opsporingsambtenaar Afdeling Milieubeheer en bodemsanering van de provincie Noord-Holland 2002, nr. 5404809/Justis/06, d.d. 20 februari 2006, wordt ingetrokken.  

### Artikel  9  

De op naam gestelde akten van opsporingsbevoegdheid en beëdiging en de overige benoemingsbescheiden, afgegeven mede op basis van het besluit van 11 januari 2007, nr. 5463065/Justis/07, worden geacht mede te zijn afgegeven op basis van het onderhavige besluit.  

### Artikel  10  

Dit besluit treedt in werking met ingang van 30 januari 2007 en vervalt op 30 januari 2012.  

### Artikel  11  

Dit besluit wordt aangehaald als: Besluit buitengewoon opsporingsambtenaar Directie Subsidies, Handhaving en Vergunningen van de provincie Noord-Holland 2007.  
Dit besluit zal met de toelichting in de Staatscourant worden geplaatst.   

Den Haag 
11 januari 2007   

De 
Minister van Justitie, namens deze: de 
coördinator buitengewoon opsporingsambtenaar, 
G.V.A. vanRaaij   
