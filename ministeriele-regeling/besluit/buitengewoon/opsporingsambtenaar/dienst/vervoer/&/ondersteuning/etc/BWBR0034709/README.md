<meta http-equiv='Content-Type' content='text/html; charset=utf-8' />

##Besluit van de Staatssecretaris van Veiligheid en Justitie van 21 januari 2014, nr. BOACAT2014/004, strekkende tot aanwijzing van buitengewoon opsporingsambtenaren bij de Dienst Vervoer & Ondersteuning.

De Staatssecretaris van Veiligheid en Justitie,  
Gelezen het verzoek van de algemeen directeur van de Dienst Vervoer & Ondersteuning van 9 december 2013 en de adviezen van de hoofdofficier van justitie bij het Landelijk Parket en de korpschef als bedoeld in [artikel 27 van de Politiewet 2012](../../../../../../../../../../wet/politiewet/2012/BWBR0031788/README.md);

Gelet op:

– [artikel 142, eerste lid, aanhef en onder b en derde lid, van het Wetboek van Strafvordering](../../../../../../../../../../wet/wet/van/15/januari/1921/BWBR0001903/README.md);  

– [artikel 7 van de Politiewet 2012](../../../../../../../../../../wet/politiewet/2012/BWBR0031788/README.md);  

– [artikel 36, eerste lid](../../../../../../../../../../AMvB/besluit/buitengewoon/opsporingsambtenaar/BWBR0007013/README.md), en [artikel 41, tweede lid, van het Besluit buitengewoon opsporingsambtenaar](../../../../../../../../../../AMvB/besluit/buitengewoon/opsporingsambtenaar/BWBR0007013/README.md);  

– [artikel 17, eerste lid, aanhef en onder 2, van de Wet op de economische delicten](../../../../../../../../../../wet/wet/op/de/economische/delicten/BWBR0002063/README.md).     Besluit:    

### Artikel  1  

In dit besluit wordt verstaan onder buitengewoon opsporingsambtenaar: de persoon als bedoeld in artikel 2. 

### Artikel  2  

De personen, werkzaam in de functie van 

a. Risico-adviseur;  

b. Transportgeleider;  

c. Transportgeleider LBB;  

d. Transportgeleider BVIS;  

e. Transportgeleider BOT;  

f. Transportgeleider EBV;  

g. Transportgeleider Hondengeleider;  

h. Complexbeveiliger DV&O;  

i. Managers in dienst van de Dienst Vervoer & Ondersteuning, zijn aangewezen als buitengewoon opsporingsambtenaar.   

### Artikel  3  

1.  De buitengewoon opsporingsambtenaar is bevoegd tot het opsporen van de strafbare feiten behorend tot het domein VI Generieke Opsporing, van [bijlage A-I van de Circulaire Buitengewoon opsporingsambtenaar](../../../../../../../../../../circulaire/circulaire/buitengewoon/opsporingsambtenaar/BWBR0027483/README.md).   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het in het eerste lid genoemde domein.  

### Artikel  4  

Op grond van dit besluit kunnen maximaal 1000 personen als buitengewoon opsporingsambtenaar worden beëdigd. 

### Artikel  5  

1.  Als toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen de hoofdofficier van justitie bij het Landelijk Parket.   
2.  Als direct toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen de korpschef als bedoeld in [artikel 27 van de Politiewet 2012](../../../../../../../../../../wet/politiewet/2012/BWBR0031788/README.md).  

### Artikel  6  

1.  De buitengewoon opsporingsambtenaar kan de in [artikel 7, eerste en derde lid, van de Politiewet 2012](../../../../../../../../../../wet/politiewet/2012/BWBR0031788/README.md) omschreven bevoegdheden uitoefenen met gebruikmaking van handboeien, korte wapenstok, pepperspray en vuurwapen.   
2.  De buitengewoon opsporingsambtenaar werkzaam in de functie van transport geleider BOT, kan gedurende de uitoefening van zijn taak als buitengewoon opsporingsambtenaar tevens zijn uitgerust met een semi-automatisch machinepistool van het merk Heckler en Koch, type MP5 A2 (met vaste kolf: niet automatisch) en type MP5 A3 (met inschuifbare kolf: niet automatisch) kaliber 9 millimeter maal 19 millimeter.   
3.  De buitengewoon opsporingsambtenaar, werkzaam in de functie van transportgeleider BOT en transportgeleider LBB, kan gedurende zijn uitoefening van zijn taak als buitengewoon opsporingsambtenaar bovendien zijn uitgerust met CS-traangasgranaten en traangasverspreidende middelen van een door Onze Minister goedgekeurd merk en type.  

### Artikel  7  

1.  De algemeen directeur DV&O brengt jaarlijks, voor 1 april, verslag uit over: 

a. het aantal buitengewoon opsporingsambtenaren werkzaam in de in artikel 2 genoemde functie;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Staatssecretaris van Veiligheid en Justitie goedgekeurde examen en hoeveel personen in dat jaar voor dat examen zijn geslaagd.     
2.  Dit verslag wordt toegezonden aan de in artikel 5 bedoelde toezichthouder en direct toezichthouder en aan het Ministerie van Veiligheid en Justitie, Dienst Justis, afdeling V&T, Postbus 20300, 2500 EH Den Haag.  

### Artikel  8  

[Het Besluit buitengewoon opsporingsambtenaar Dienst Vervoer & Ondersteuning](../../../../../../../../../../ministeriele-regeling/besluit/buitengewoon/opsporingsambtenaren/dienst/vervoer/&/ondersteuning/etc/BWBR0025281/README.md) van 2 februari 2009, nr. 5585029/Justis/09, zal vervallen op 12 februari 2014. 

### Artikel  9  

De op naam gestelde akten van beëdiging en de overige benoemingsbescheiden, afgegeven mede op basis van het in artikel 8 genoemde besluit, worden geacht mede te zijn afgegeven op basis van dit besluit. 

### Artikel  10  

Dit besluit treedt in werking met ingang van 12 februari 2014 en vervalt met ingang van 12 februari 2019. 

### Artikel  11  

Dit besluit wordt aangehaald als: Besluit buitengewoon opsporingsambtenaar Dienst Vervoer & Ondersteuning 2014. 
Dit besluit zal met de toelichting in de Staatscourant worden geplaatst.   

Den Haag 
21 januari 2014   

Hoogachtend, 

De 
Staatssecretaris van Veiligheid en Justitie, namens deze; 
A.A.A.M. Huldy,  
Afdelingsmanager V&T, wnd.    
