<meta http-equiv='Content-Type' content='text/html; charset=utf-8' />

##Besluit van de Minister van Justitie van 11 oktober 2006, nr. 5446312/06/CBK, houdende aanwijzing van ambtenaren bij de Sociale Verzekeringsbank tot buitengewoon opsporingsambtenaar (Besluit buitengewoon opsporingsambtenaar SVB 2007)

De Minister van Justitie,  
Gelet op [artikel 17, eerste lid, aanhef en onder ten tweede, van de Wet op de economische delicten](../../../../../../../wet/wet/op/de/economische/delicten/BWBR0002063/README.md), [artikel 142, derde lid, van het Wetboek van Strafvordering](../../../../../../../wet/wet/van/15/januari/1921/BWBR0001903/README.md) en [artikel 85 van de Wet structuur uitvoeringsorganisatie werk en inkomen](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);
Besluit:    

### Artikel  1  

In dit besluit wordt verstaan onder: 

a. buitengewoon opsporingsambtenaar: de buitengewoon opsporingsambtenaar, bedoeld in artikel 2;  

b. SVB: Sociale Verzekeringsbank.    

### Artikel  2  

Maximaal 100 ambtenaren, in dienst van de SVB en belast met de opsporing van strafbare feiten, zijn aangewezen als buitengewoon opsporingsambtenaar.  

### Artikel  3  

1.  De in artikel 2 bedoelde ambtenaren zijn bevoegd tot het opsporen van de strafbare feiten genoemd in domein V Werk, Inkomen en Zorg, van [bijlage A-I van de Circulaire Buitengewoon opsporingsambtenaar](../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het domein waarin hij is aangesteld.   

### Artikel  4  

1.  Als toezichthouder van de buitengewoon opsporingsambtenaar is aangewezen de hoofdofficier van justitie bij het arrondissementsparket te Amsterdam.   
2.  Als direct toezichthouder van de buitengewoon opsporingsambtenaar is aangewezen de korpschef van het regionaal politiekorps Amsterdam-Amstelland.   

### Artikel  5  

Aan de buitengewoon opsporingsambtenaar, genoemd in artikel 2, wordt ontheffing verleend van het bepaalde in [artikel 16, eerste lid, van het Besluit buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md), onder de voorwaarden gesteld in het onderdeel semi-permanente ontheffing van [bijlage B-IV van de Circulaire Buitengewoon opsporingsambtenaar](../../../../../../../circulaire/circulaire/buitengewoon/opsporingsambtenaar/BWBR0027483/README.md).  

### Artikel  6  

De op naam gestelde akten van opsporingsbevoegdheid en beëdiging en de overige benoemingsbescheiden, afgegeven mede op basis van het besluit van 11 oktober 2006, nr. 5446312/06/CBK, worden geacht mede te zijn afgegeven op basis van het onderhavige besluit.  

### Artikel  7  

Dit besluit treedt in werking met ingang van de tweede dag na publicatie van de Staatscourant waarin het is geplaatst, werkt terug tot en met 1 januari 2007 en vervalt met ingang van 1 januari 2012.  

### Artikel  8  

Dit besluit wordt aangehaald als: Besluit buitengewoon opsporingsambtenaar SVB 2007.  
Dit besluit zal met de toelichting in de Staatscourant worden geplaatst.   

Den Haag 
11 oktober 2006   

De 
Minister van Justitie, namens deze:
hoofd Afdeling Bestuurlijke en Juridische Zaken, 
R.R.Joesoef Djamil   
