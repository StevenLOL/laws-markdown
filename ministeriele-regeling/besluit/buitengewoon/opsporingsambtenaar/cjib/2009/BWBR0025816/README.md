<meta http-equiv='Content-Type' content='text/html; charset=utf-8' />

##Besluit van de Minister van Justitie d.d. 23 april 2009, nr. 5594279/Justis/09, strekkende tot verlenging van het categoriaal besluit buitengewoon opsporingsambtenaar Centraal Justitieel Incasso Bureau 2004

De Minister van Justitie,  
Gelet op [artikel 142, eerste lid, onder b, van het Wetboek van Strafvordering](../../../../../../../wet/wet/van/15/januari/1921/BWBR0001903/README.md) en op het [Besluit buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md);
Besluit:    

### Artikel  1  

In dit besluit wordt verstaan onder: 

a. *buitengewoon opsporingsambtenaar:* de opsporingsambtenaar als omschreven in artikel 2;  

b. *CJIB:* het Centraal Justitieel Incassobureau, gevestigd te Leeuwarden.    

### Artikel  2  

Maximaal 65 personen, werkzaam bij de Afdeling Transacties van het CJIB en belast met de opsporing van strafbare feiten, zijn aangewezen als buitengewoon opsporingsambtenaar.  

### Artikel  3  

1.  De in artikel 2 bedoelde ambtenaren zijn bevoegd tot het opsporen van de strafbare feiten genoemd in domein VI Generieke Opsporing, van [bijlage A-I van de Circulaire Buitengewoon opsporingsambtenaar](../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het domein waarin hij is aangesteld.   

### Artikel  4  

1.  Als direct toezichthouder voor de buitengewoon opsporingsambtenaar is aangewezen de korpschef van het regionaal politiekorps Friesland.   
2.  Als toezichthouder voor de buitengewoon opsporingsambtenaar is aangewezen de hoofdofficier van justitie van het arrondissementsparket te Leeuwarden.   

### Artikel  5  

De directeur van het CJIB brengt jaarlijks, doch uiterlijk per 1 april, aan de Minister van Justitie verslag uit over het voorafgaande jaar en vermeldt in dit verslag in ieder geval: 

a. het aantal buitengewoon opsporingsambtenaren bij de Afdeling Transacties van het CJIB;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van de buitengewoon opsporingsambtenaren, waarbij wordt aangegeven hoeveel personen in het verslagjaar zijn aangemeld voor het door de Minister van Justitie goedgekeurde examen en hoeveel personen in dat jaar voor het examen zijn geslaagd.    

### Artikel  6  

Ingetrokken wordt: het [Besluit buitengewoon opsporingsambtenaar CJIB 2004](../../../../../../../ministeriele-regeling/besluit/buitengewoon/opsporingsambtenaar/cjib/2004/BWBR0017058/README.md).  

### Artikel  7  

De op naam gestelde akten van opsporingsbevoegdheid en beëdiging en de overige benoemingsbescheiden, afgegeven mede op basis van het besluit van 23 april 2009, nr. 5594279/Justis/09, worden geacht mede te zijn afgegeven op basis van het onderhavige besluit.  

### Artikel  8  

Dit besluit treedt in werking met ingang van 1 augustus 2009 en vervalt op 1 augustus 2014.  

### Artikel  9  

Dit besluit wordt aangehaald als: Besluit buitengewoon opsporingsambtenaar CJIB 2009.  
Dit besluit zal met de toelichting in de Staatscourant worden geplaatst.   

Den Haag 
23 april 2009   

De 
Minister van Justitie, namens deze: de 
teammanager BTR, 
P.W.C.Collard   
