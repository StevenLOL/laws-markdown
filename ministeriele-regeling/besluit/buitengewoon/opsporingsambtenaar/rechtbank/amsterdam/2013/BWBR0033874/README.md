<meta http-equiv='Content-Type' content='text/html; charset=utf-8' />

##Besluit van de Staatssecretaris van Veiligheid en Justitie van 10 september 2013, nr. BOACAT2013/046, strekkende tot aanwijzing van buitengewoon opsporingsambtenaren bij de dienst Beveiliging, Bewaking en Vervoer van de rechtbank Amsterdam

De Staatssecretaris van Veiligheid en Justitie,  
Gelezen het verzoek van de Rechtbank Amsterdam van 12 juli 2013 en de adviezen van de hoofdofficier van justitie bij het arrondissementsparket Amsterdam en de korpschef als bedoeld in artikel 27 van de Politiewet 2012;

Gelet op:

– artikel 142, eerste lid, aanhef en onder b en derde lid, van het Wetboek van Strafvordering;  

– artikel 7 van de Politiewet 2012;  

– artikel 36, eerste lid, en artikel 41, tweede lid, van het Besluit buitengewoon opsporingsambtenaar;  

– artikel 17, eerste lid, aanhef en onder 2, van de Wet op de economische delicten.     Besluit:    

### Artikel  1  

In dit besluit wordt verstaan onder: 

a.  *buitengewoon opsporingsambtenaar:* de persoon als bedoeld in artikel 2.  

b.  *de dienst BB&V:* de dienst Beveiliging, Bewaking en Vervoer van de rechtbank Amsterdam.   

### Artikel  2  

De personen in dienst van de dienst BB&V in functie belast met: 

a. de uitvoering van de dienst bij de gerechten als bedoeld in artikel 124, vijfde lid, van het Wetboek van Strafvordering;  

b. de werkzaamheden als bedoeld in artikelen 373, 391, 541, tweede lid, 556, eerste lid, en 587, tweede lid van het Wetboek van Strafvordering;  

c. het vervoer van rechtens van hun vrijheid beroofde personen als bedoeld in artikel 9, zesde lid, van de Politiewet 1993,   zijn aangewezen als buitengewoon opsporingsambtenaar. 

### Artikel  3  

1.  De buitengewoon opsporingsambtenaar is bevoegd tot het opsporen van de strafbare feiten behorend tot het domein VI, Generieke Opsporing, van bijlage A-I van de Circulaire Buitengewoon opsporingsambtenaar.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het in het eerste lid genoemde domein.  

### Artikel  4  

Op grond van dit besluit kunnen maximaal 150 personen als buitengewoon opsporingsambtenaar worden beëdigd. 

### Artikel  5  

1.  Als toezichthouder als bedoeld in artikel 36 van het Besluit buitengewoon opsporingsambtenaar is aangewezen de hoofdofficier van justitie bij het arrondissementsparket Amsterdam.   
2.  Als direct toezichthouder als bedoeld in artikel 36 van het Besluit buitengewoon opsporingsambtenaar is aangewezen de korpschef als bedoeld in artikel 27 van de Politiewet 2012.  

### Artikel  6  

De buitengewoon opsporingsambtenaar kan de in artikel 7, eerste en derde lid, van de Politiewet 2012 omschreven bevoegdheden uitoefenen met gebruikmaking van handboeien, korte wapenstok, pepperspray en vuurwapen. 

### Artikel  7  

1.  De dienst BB&V in het arrondissement Amsterdam brengt jaarlijks, voor 1 april, verslag uit over: 

a. het aantal buitengewoon opsporingsambtenaren werkzaam in de in artikel 2 genoemde functie;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Staatssecretaris van Veiligheid en Justitie goedgekeurde examen en hoeveel personen in dat jaar voor dat examen zijn geslaagd.     
2.  Dit verslag wordt toegezonden aan de in artikel 5 bedoelde toezichthouder en direct toezichthouder en aan het Ministerie van Veiligheid en Justitie, Dienst Justis, afdeling V&T, Postbus 20300, 2500 EH Den Haag.  

### Artikel  8  

Het Besluit buitengewoon opsporingsambtenaar, nr. 5561670/Justis/08, van 26 augustus 2008, zal vervallen op 1 oktober 2013. 

### Artikel  9  

De op naam gestelde akten van beëdiging en de overige benoemingsbescheiden, afgegeven mede op basis van het in artikel 8 genoemde besluit, worden geacht mede te zijn afgegeven op basis van dit besluit. 

### Artikel  10  

Dit besluit treedt in werking met ingang van 1 oktober 2013 en vervalt met ingang van 1 oktober 2018. 

### Artikel  11  

Dit besluit wordt aangehaald als: Besluit buitengewoon opsporingsambtenaar Rechtbank Amsterdam 2013. 
Dit besluit zal met de toelichting in de Staatscourant worden geplaatst.   

Den Haag 
10 september 2013   

De 
Staatssecretaris van Veiligheid en Justitie, namens deze: 
A.A.A.M. Huldy,  
Afdelingsmanager V&T, wnd.    
