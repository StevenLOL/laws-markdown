<meta http-equiv='Content-Type' content='text/html; charset=utf-8' />

##Besluit van de Minister van Justitie van 20 juli 2009, nr. 5598435/Justis/09, strekkende tot verlenging van het categoriaal besluit buitengewoon opsporingsambtenaar teleservicemedewerkers KLPD 2004

De Minister van Justitie,  
Handelende in overeenstemming met de betrokken Ministers;

Gelezen het verzoek van de korpschef van het KLPD van 6 april 2009;

Gelet op [artikel 142, eerste lid, onder b en c, en het derde lid, van het Wetboek van Strafvordering](../../../../../../../../wet/wet/van/15/januari/1921/BWBR0001903/README.md), het [Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md);
Besluit:    

### Artikel  1  

In dit besluit wordt verstaan onder 

a. de buitengewoon opsporingsambtenaar: de buitengewoon opsporingsambtenaar, bedoeld in artikel 2;  

b. KLPD: het Korps Landelijke Politiediensten.   

### Artikel  2  

Als buitengewoon opsporingsambtenaar worden aangewezen de ambtenaren van politie, bedoeld in [artikel 2, onder b, van de Politiewet 2012](../../../../../../../../wet/politiewet/2012/BWBR0031788/README.md), werkzaam in de functie van teleservicemedewerker bij de Dienst Coördinatie en Ondersteuning en bij de Dienst Verkeerspolitie voor de Landelijke eenheid, voorheen Korps landelijke politiediensten. 

### Artikel  3  

1.  De in artikel 2 bedoelde ambtenaren zijn bevoegd tot het opsporen van de strafbare feiten genoemd in domein VI Generieke Opsporing, van [bijlage A-I van de Circulaire Buitengewoon opsporingsambtenaar](../../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het domein waarin hij is aangesteld.  

### Artikel  4  

Op grond van dit besluit kunnen maximaal 70 personen als buitengewoon opsporingsambtenaar worden beëdigd. 

### Artikel  5  

1.  Als toezichthouder van de buitengewoon opsporingsambtenaar is aangewezen de hoofdofficier van justitie bij het landelijk parket.   
2.  Als direct toezichthouder van de buitengewoon opsporingsambtenaar is aangewezen de korpschef, bedoeld in [artikel 27 van de Politiewet 2012](../../../../../../../../wet/politiewet/2012/BWBR0031788/README.md).  

### Artikel  6  

1.  De korpschef brengt jaarlijks, voor 1 april, met betrekking tot de onder diens verantwoordelijkheid werkzame buitengewoon opsporingsambtenaren verslag uit over: 

a. het aantal buitengewoon opsporingsambtenaren werkzaam in de artikel 2 genoemde functie;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de door deze categorie van buitengewoon opsporingsambtenaren verplicht te volgen (interne) opleiding(en).     
2.  Dit verslag dient te worden toegezonden aan de toezichthouder, als bedoeld in artikel 5 van dit besluit, alsmede aan de Dienst Justis, team BTR/BOA, postbus 20300, 2500 EH Den Haag.  

### Artikel  7  

Aan de buitengewoon opsporingsambtenaar wordt op grond van het gestelde in het onderdeel Beperkte opsporingsbevoegdheden van [bijlage B-IV van de Circulaire Buitengewoon opsporingsambtenaar](../../../../../../../../circulaire/circulaire/buitengewoon/opsporingsambtenaar/BWBR0027483/README.md), ontheffing verleend van het bepaalde in [artikel 16, eerste lid, van het Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md), onder de voorwaarde dat een certificaat is overgelegd, waaruit blijkt dat betrokkene met goed gevolg binnen een periode van 5 jaar voorafgaande aan de aanvraag heeft deelgenomen aan een op deze functie gerichte interne opleiding. 

### Artikel  8  

Dit besluit treedt in werking met ingang van 22 augustus 2009 en vervalt op 22 augustus 2014. 

### Artikel  9  

Dit besluit wordt aangehaald als: Besluit buitengewoon opsporingsambtenaar teleservicemedewerkers KLPD 2009. 
Dit besluit zal met de toelichting in de Staatscourant worden geplaatst.   

Den Haag 
20 juli 2009   

De 
Minister van Justitie, namens deze:de 
teammanager BTR, 
P.W.C. Collard     
