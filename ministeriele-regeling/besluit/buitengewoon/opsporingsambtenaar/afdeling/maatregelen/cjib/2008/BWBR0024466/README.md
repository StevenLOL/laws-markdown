<meta http-equiv='Content-Type' content='text/html; charset=utf-8' />

##Besluit van de Minister van Justitie d.d. 4 september 2008, nr. 5563141/08, strekkende tot aanwijzing van medewerkers van de afdeling Maatregelen van het Centraal Justitieel Incassobureau tot buitengewoon opsporingsambtenaar

De Minister van Justitie,  
Gelet op [artikel 142, eerste lid, onder b, van het Wetboek van Strafvordering](../../../../../../../../../wet/wet/van/15/januari/1921/BWBR0001903/README.md) en op het [Besluit buitengewoon opsporingsambtenaar](../../../../../../../../../AMvB/besluit/buitengewoon/opsporingsambtenaar/BWBR0007013/README.md),
Besluit:    

### Artikel  1  

In dit besluit wordt verstaan onder: 

a. buitengewoon opsporingsambtenaar: de opsporingsambtenaar als omschreven in artikel 2;  

b. CJIB: het Centraal Justitieel Incassobureau, gevestigd te Leeuwarden.    

### Artikel  2  

Maximaal 16 personen, werkzaam bij de afdeling Maatregelen van het CJIB en belast met de opsporing van strafbare feiten, zijn aangewezen als buitengewoon opsporingsambtenaar.  

### Artikel  3  

1.  De in artikel 2 bedoelde ambtenaren zijn bevoegd tot het opsporen van de strafbare feiten genoemd in domein VI Generieke Opsporing, van [bijlage A-I van de Circulaire Buitengewoon opsporingsambtenaar](../../../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het domein waarin hij is aangesteld.   

### Artikel  4  

1.  Als direct toezichthouder voor de buitengewoon opsporingsambtenaar is aangewezen de korpschef van het regionaal politiekorps Friesland.   
2.  Als toezichthouder voor de buitengewoon opsporingsambtenaar is aangewezen de hoofdofficier van justitie van het arrondissementsparket te Groningen.   

### Artikel  5  

De directeur van het CJIB brengt jaarlijks, doch uiterlijk per 1 april, aan de Minister van Justitie verslag uit over het voorafgaande jaar en vermeldt in dit verslag in ieder geval: 

a. het aantal buitengewoon opsporingsambtenaren bij de afdeling Maatregelen van het CJIB;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van de buitengewoon opsporingsambtenaren, waarbij wordt aangegeven hoeveel personen in het verslagjaar zijn aangemeld voor het door de Minister van Justitie goedgekeurde examen en hoeveel personen in dat jaar voor het examen zijn geslaagd.    

### Artikel  6  

Dit besluit treedt in werking met ingang van de tweede dag na dagtekening van de Staatscourant waarin het wordt geplaatst en vervalt per 1 september 2013.  

### Artikel  7  

Dit besluit wordt aangehaald als: Besluit buitengewoon opsporingsambtenaar afdeling Maatregelen CJIB 2008.  
Dit besluit zal met de toelichting in de Staatscourant worden geplaatst.   

Den Haag 
4 september 2008   

De 
Minister van Justitie, namens deze: het 
hoofd van de afdeling Bestuurlijke en Juridische Zaken, 
L.A.M.Gielen   
