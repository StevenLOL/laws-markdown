<meta http-equiv='Content-Type' content='text/html; charset=utf-8' />

##Besluit van de Staatssecretaris van Veiligheid en Justitie van 15 september 2015 nr. BOACAT2015/044, strekkende tot aanwijzing van buitengewoon opsporingsambtenaren bij RET N.V. afdeling Veiligheid

De Staatssecretaris van Veiligheid en Justitie,  
Gelezen het verzoek van RET N.V., afdeling Veiligheid, van 9 september 2015 en de adviezen van de hoofdofficier van justitie bij het arrondissementsparket Rotterdam en de korpschef als bedoeld in artikel 27 van de Politiewet 2012;

Gelet op:

–  artikel 142, eerste lid, aanhef en onder b en derde lid, van het Wetboek van Strafvordering;  

–  Aartikel 7, zevende lid, van de Politiewet 2012;  

– artikel 55b van het Wetboek van Strafvordering  

– artikel 36, eerste lid, en artikel 41, tweede lid, van het Besluit buitengewoon opsporingsambtenaar;  

– artikel 17, eerste lid, aanhef en onder 2, van de Wet op de economische delicten.     Besluit:    

### Artikel  1  

In dit besluit wordt verstaan onder buitengewoon opsporingsambtenaar: de persoon als bedoeld in artikel 2. 

### Artikel  2  

De personen, werkzaam in de functie van controleur openbaar vervoer in dienst van RET N.V., afdeling Veiligheid, zijn aangewezen als buitengewoon opsporingsambtenaar. 

### Artikel  3  

1.  De buitengewoon opsporingsambtenaar is bevoegd tot het opsporen van de strafbare feiten behorend tot het domein IV, Openbaar vervoer van bijlage A-I van de Beleidsregels Buitengewoon Opsporingsambtenaar.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het in het eerste lid genoemde domein.  

### Artikel  4  

Op grond van dit besluit kunnen maximaal 300 personen als buitengewoon opsporingsambtenaar worden beëdigd. 

### Artikel  5  

1.  Als toezichthouder als bedoeld in artikel 36 van het Besluit buitengewoon opsporingsambtenaar is aangewezen de hoofdofficier van justitie bij het arrondissementsparket Rotterdam.   
2.  Als direct toezichthouder als bedoeld in artikel 36 van het Besluit buitengewoon opsporingsambtenaar is aangewezen de korpschef als bedoeld in artikel 27 van de Politiewet 2012.  

### Artikel  6  

De buitengewoon opsporingsambtenaar kan de in artikel 7, eerste en derde lid, van de Politiewet 2012 omschreven bevoegdheden uitoefenen met gebruikmaking van handboeien. 

### Artikel  7  

1.  De RET N.V. brengt jaarlijks, voor 1 april, verslag uit over: 

a. het aantal buitengewoon opsporingsambtenaren werkzaam in de in artikel 2 genoemde functie;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Staatssecretaris van Veiligheid en Justitie goedgekeurde examen en hoeveel personen in dat jaar voor dat examen zijn geslaagd.     
2.  Dit verslag wordt toegezonden aan de in artikel 5 bedoelde toezichthouder en direct toezichthouder en aan het Ministerie van Veiligheid en Justitie, dienst Justis, afdeling V&T, postbus 20300, 2500 EH Den Haag.  

### Artikel  8  

De op naam gestelde akten van beëdiging en de overige benoemingsbescheiden, afgegeven mede op basis van het in artikel 9 genoemde besluit, worden geacht mede te zijn afgegeven op basis van dit besluit. Dit artikel brengt geen wijziging in de resterende looptijd van de afgegeven aktes. 

### Artikel  9  

Dit besluit treedt in werking met ingang van de dag na dagtekening van de Staatscourant waarin het wordt geplaatst en vervalt vijf jaar na het tijdstip van inwerkingtreding. Het Besluit buitengewoon opsporingsambtenaar besluit boa Openbaar Vervoer RET van 22 december 2010 nr. 5680239/JUSTIS/10 RET wordt ingetrokken. 

### Artikel  10  

Dit besluit wordt aangehaald als: Besluit buitengewoon opsporingsambtenaar RET N.V., afdeling Veiligheid 2015.  
Dit besluit zal met de toelichting in de Staatscourant worden geplaatst.   

Den Haag 
15 september 2015.   

De 
Staatssecretaris van Veiligheid en Justitie, namens deze, 
S.M.A.C. van Weert  
Afdelingsmanager V&T    
