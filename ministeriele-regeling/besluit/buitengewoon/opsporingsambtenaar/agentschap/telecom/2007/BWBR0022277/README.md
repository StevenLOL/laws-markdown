<meta http-equiv='Content-Type' content='text/html; charset=utf-8' />

##Besluit van de Minister van Justitie van 19 juli 2007, nr. 5496919/07/RC, betreffende aanwijzing van medewerkers bij het agentschap Telecom van het Ministerie van Economische Zaken als buitengewoon opsporingsambtenaar

De Minister van Justitie,  
Gelet op [artikel 142, eerste lid, onder b van het Wetboek van Strafvordering](../../../../../../../../wet/wet/van/15/januari/1921/BWBR0001903/README.md), [artikel 8, zevende lid, van de Politiewet 1993](../../../../../../../../wet/politiewet/1993/BWBR0006299/README.md), [artikel 3a, derde lid, van de Wet wapens en munitie](../../../../../../../../wet/wet/wapens/en/munitie/BWBR0008804/README.md) en op het [Besluit buitengewoon opsporingsambtenaar](../../../../../../../../AMvB/besluit/buitengewoon/opsporingsambtenaar/BWBR0007013/README.md);
Besluit:    

### Artikel  1  

In dit besluit wordt verstaan onder: 

a. buitengewoon opsporingsambtenaar: de buitengewoon opsporingsambtenaar als bedoeld in artikel 2;  

b. agentschap Telecom: het agentschap Telecom van het Ministerie van Economische Zaken.    

### Artikel  2  

Maximaal 35 personen werkzaam bij het agentschap Telecom, belast met de opsporing van strafbare feiten, zijn aangewezen als buitengewoon opsporingsambtenaar.  

### Artikel  3  

1.  De in artikel 2 bedoelde ambtenaren zijn bevoegd tot het opsporen van de strafbare feiten genoemd in domein VI Generieke Opsporing, van [bijlage A-I van de Circulaire Buitengewoon opsporingsambtenaar](../../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het domein waarin hij is aangesteld.   

### Artikel  4  

1.  Als toezichthouder voor de buitengewoon opsporingsambtenaar is aangewezen de hoofdofficier van justitie te Groningen.   
2.  Als direct toezichthouder is aangewezen de korpschef van het regionaal politiekorps Groningen.   

### Artikel  5  

1.  De buitengewoon opsporingsambtenaar is bevoegd bij de opsporing van de in artikel 3, eerste lid, genoemde strafbare feiten gebruik te maken van de bevoegdheden, bedoeld in [artikel 8, eerste en derde lid, van de Politiewet 1993](../../../../../../../../wet/politiewet/1993/BWBR0006299/README.md). Hij gedraagt zich overeenkomstig het bepaalde in [hoofdstuk 7 van de Ambtsinstructie voor de politie, de Koninklijke marechaussee en de buitengewoon opsporingsambtenaar](../../../../../../../../AMvB/ambtsinstructie/voor/de/politie/de/koninklijke/marechaussee/en/andere/etc/BWBR0006589/README.md).   
2.  De buitengewoon opsporingsambtenaar kan gedurende de uitoefening van zijn taak uitgerust zijn met: 

a. handboeien van een door de Ministers van Binnenlandse Zaken en Koninkrijksrelaties en Justitie goedgekeurd merk en type;  

b. een korte wapenstok van een door de Ministers van Binnenlandse Zaken en Koninkrijksrelaties en Justitie goedgekeurd merk en type;  

c. een semi-automatisch pistool van het merk Walther, type P5, kaliber 9 millimeter maal 19 millimeter;  

d. pepperspray.     

### Artikel  6  

De directeur-hoofdinspecteur van het agentschap Telecom brengt jaarlijks aan de Minister van Justitie verslag uit over: 

a. het aantal buitengewoon opsporingsambtenaren binnen het agentschap Telecom;  

b. de door die buitengewoon opsporingsambtenaren verrichte opsporingsactiviteiten en het aantal gevallen waarin daarbij gebruik is gemaakt van de bevoegdheden en geweldsmiddelen, bedoeld in artikel 5;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Minister van Justitie goedgekeurde examen en hoeveel personen in dat jaar voor dat examen zijn geslaagd.    

### Artikel  7  

Het Besluit buitengewoon opsporingsambtenaar divisie Telecom van de Inspectie Verkeer en Waterstaat wordt ingetrokken.  

### Artikel  8  

De op naam gestelde akten van opsporingsbevoegdheid en beëdiging en de overige benoemingsbescheiden, afgegeven mede op basis van het besluit van 19 juli 2007, nr. 5496919/07/RC, worden geacht mede te zijn afgegeven op basis van het onderhavige besluit.  

### Artikel  9  

Dit besluit treedt in werking met ingang van 22 juli 2007 en vervalt met ingang van 22 juli 2012.  

### Artikel  10  

Dit besluit wordt aangehaald als: Besluit buitengewoon opsporingsambtenaar agentschap Telecom 2007.  
Dit besluit zal met de toelichting in de Staatscourant worden geplaatst.   

Den Haag 
19 juli 2007   

De 
Minister van Justitie, namens deze: het 
hoofd van de afdeling Bestuurlijke en Juridische Zaken, 
L.A.M.Gielen   
