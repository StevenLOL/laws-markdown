<meta http-equiv='Content-Type' content='text/html; charset=utf-8' />

##Besluit van de Minister van Justitie van 12 oktober 2010, nr. 5655066/Justis/10, strekkende tot aanwijzing van buitengewoon opsporingsambtenaren bij de Afdeling Vergunningen, Toezicht en Handhaving van de gemeente Nijkerk

De Minister van Justitie,  
Handelend in overeenstemming met de Minister van Binnenlandse Zaken;

Gelezen het verzoek van het Hoofd van de Afdeling Vergunningen, Toezicht en Handhaving van de gemeente Nijkerk van 7 september 2010 en de daaropvolgende adviezen van de hoofdofficier van justitie te Arnhem en de korpschef van de regiopolitie Gelderland-Midden;

Gelet op:

– artikel 142, eerste lid, aanhef en onder b en derde lid, van het Wetboek van Strafvordering;  

– artikel 8, zevende lid, van de Politiewet 1993;  

– artikel 36, eerste lid, en artikel 41, tweede lid, van het Besluit buitengewoon opsporingsambtenaar;  

– artikel 17, eerste lid, aanhef en onder 2°, van de Wet op de economische delicten.     Besluit:    

### Artikel  1  

In dit besluit wordt verstaan onder buitengewoon opsporingsambtenaar: de persoon als bedoeld in artikel 2. 

### Artikel  2  

De personen, werkzaam in de functie van a) handhaver C en b) handhaver milieu in dienst van de Afdeling Vergunningen, Toezicht en Handhaving van de gemeente Nijkerk, zijn aangewezen als buitengewoon opsporingsambtenaar. 

### Artikel  3  

1.  De buitengewoon opsporingsambtenaar, als bedoeld in artikel 2, onder a), is bevoegd tot het opsporen van de strafbare feiten behorend tot het domein Openbare Ruimte, van bijlage A-I van de Circulaire Buitengewoon opsporingsambtenaar.   
2.  De buitengewoon opsporingsambtenaar als bedoeld in artikel 2, onder b) en c), is bevoegd tot het opsporen van de strafbare feiten behorend tot het domein Milieu en Welzijn, van bijlage A-I van de Circulaire Buitengewoon opsporingsambtenaar.   
3.  De opsporingsbevoegdheid, bedoeld in het eerste en tweede lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
4.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het in het eerste of tweede lid genoemde domein.  

### Artikel  4  

Op grond van dit besluit kunnen maximaal 5 personen als buitengewoon opsporingsambtenaar worden beëdigd, waarvan 4 personen in het domein Openbare Ruimte en 1 persoon in het domein Milieu en Welzijn. 

### Artikel  5  

1.  Als toezichthouder als bedoeld in artikel 36 van het Besluit buitengewoon opsporingsambtenaar van de in artikel 3, eerste lid, bedoelde buitengewoon opsporingsambtenaar is aangewezen de hoofdofficier van justitie bij het arrondissementsparket Oost-Nederland.   
2.  Als toezichthouder als bedoeld in artikel 36 van het Besluit buitengewoon opsporingsambtenaar van de in artikel 3, tweede lid, bedoelde buitengewoon opsporingsambtenaar is aangewezen de hoofdofficier van het Functioneel Parket te Den Haag.   
3.  Als direct toezichthouder als bedoeld in artikel 36 van het Besluit buitengewoon opsporingsambtenaar van de in artikel 3, eerste en tweede lid, bedoelde buitengewoon opsporingsambtenaar is aangewezen de korpschef, bedoeld in artikel 27 van de Politiewet 2012.  

### Artikel  6  

De buitengewoon opsporingsambtenaar als bedoeld in artikel 2, onder a van dit besluit kan de in artikel 7, eerste en derde lid, van de Politiewet 2012 omschreven bevoegdheden uitoefenen en daarbij gebruikmaken van handboeien en korte wapenstok. 

### Artikel  7  

1.  het Hoofd van de Afdeling Vergunningen, Toezicht en Handhaving van de gemeente Nijkerk brengt jaarlijks, voor 1 april, verslag uit over: 

a. het aantal buitengewoon opsporingsambtenaren werkzaam in de in artikel 2 genoemde functies;  

b. de door die buitengewoon opsporingsambtenaren verrichte activiteiten;  

c. de stand van zaken met betrekking tot de opleiding van die buitengewoon opsporingsambtenaren, waarbij in ieder geval wordt aangegeven hoeveel personen in het verslagjaar zijn aangemeld voor het door de Minister van Justitie goedgekeurde examen en hoeveel personen in dat jaar voor dat examen zijn geslaagd.     
2.  Dit verslag wordt toegezonden aan in artikel 5 bedoelde toezichthouders en direct toezichthouder en aan het Ministerie van Justitie, dienst Justis, afdeling BTR, postbus 20300, 2500 EH Den Haag.  

### Artikel  8  

De de op naam gestelde akten van opsporingsbevoegdheid en beëdiging en de overige benoemingsbescheiden van de buitengewoon opsporingsamtbenaren in dienst van de Afdeling Vergunningen, Toezicht en Handhaving van de gemeente Nijkerk in de functie van handhaver C, worden voor de duur van hun geldigheid of tot daarover nader zal zijn beslist, geacht te zijn akten en overige benoemingsbescheiden afgegeven mede op basis van het onderhavige besluit. 

### Artikel  9  

Dit besluit treedt in werking met ingang van de dag na dagtekening van de Staatscourant waarin het wordt geplaatst en vervalt vijf jaar na het tijdstip van inwerkingtreding. 

### Artikel  10  

Dit besluit wordt aangehaald als: Besluit buitengewoon opsporingsambtenaar van gemeente Nijkerk 2010. 
Dit besluit zal met de toelichting in de Staatscourant worden geplaatst.   

Den Haag 
12 oktober 2010   

De 
Minister van Justitie, namens deze: 
P.W.C. Collard,  
Teammanager BTR.    
