<meta http-equiv='Content-Type' content='text/html; charset=utf-8' />

##Machtiging bepaalde werkzaamheden aan boord van schepen te verrichten ten behoeve van de Inspectie Verkeer en Waterstaat, divisie Scheepvaart

De Minister van Verkeer en Waterstaat,  
Gelet op [artikel 30, eerste lid, van de Wet voorkoming verontreiniging door schepen](../../../../../../../../../wet/wet/voorkoming/verontreiniging/door/schepen/BWBR0003642/README.md);
Besluit:    

### Artikel  1  

De Havenmeester van Rotterdam, zijnde het hoofd van de divisie Havenmeester van Havenbedrijf Rotterdam N.V., is gemachtigd in het kader van de uitvoering van het [Besluit voorkoming verontreiniging door schepen](../../../../../../../../../AMvB/besluit/voorkoming/olieverontreiniging/door/schepen/BWBR0003936/README.md) in samenhang met Bijlage I en II van het Verdrag, ten behoeve van de divisie Scheepvaart van de Inspectie Verkeer en Waterstaat, werkzaamheden aan boord van schepen te verrichten.  

### Artikel  2  

De werkzaamheden bedoeld in artikel 1 worden uitgevoerd door de medewerkers van de divisie Havenmeester van Havenbedrijf Rotterdam N.V. en geconcretiseerd in een namens de Minister van Verkeer en Waterstaat, door de Inspecteur-Generaal van de Inspectie Verkeer en Waterstaat met de Havenmeester van Rotterdam, zijnde het hoofd van de divisie Havenmeester van Havenbedrijf Rotterdam N.V. te sluiten samenwerkingsovereenkomst.  

### Artikel  3  

De in artikel 1 bedoelde machtiging is geografisch beperkt tot het gebied gelegen binnen de volgende grenzen: 

Hollandsche IJssel: kmr. 19.700, de denkbeeldige lijn bij kop scheidingsdam Hollandsche IJssel en de Nieuwe Maas bij kmr. 19.700, loodrecht op de rivier de Hollandsche IJssel,  

Bakkerskil/Benedenmond: vanaf de krib met lichtopstand bij kmr. 992.5,  

Nieuwe Maas: de denkbeeldige lijn bij kmr. 991.5, loodrecht op de rivier,  

Nieuwe Waterweg/Maasmond: de denkbeeldige lijn tussen de havenlichten,  

Oude Maas: de denkbeeldige lijn bij kmr. 998, loodrecht op de rivier.    

### Artikel  4  

De in artikel 2 bedoelde samenwerkingsovereenkomst wordt, evenals wijzigingen daarvan, in de Staatscourant gepubliceerd.  

### Artikel  5  

Het [Besluit van de Minister van Verkeer en Waterstaat van 2 november 1988 aangaande het verlenen van een machtiging tot het verrichten van inspecties aan boord van schepen door het Havenbedrijf van de gemeente Rotterdam](../../../../../../../../../ministeriele-regeling/machtiging/voor/verrichten/inspecties/aan/boord/van/schepen/BWBR0004425/README.md), met de daarbij behorende [bijlage](../../../../../../../../../ministeriele-regeling/machtiging/voor/verrichten/inspecties/aan/boord/van/schepen/BWBR0004425/README.md) (Stcrt. 1988, 234), wordt ingetrokken.  

### Artikel  6  

Dit besluit wordt aangehaald als: Besluit machtiging werkzaamheden Inspectie Verkeer en Waterstaat.  

### Artikel  7  

Dit besluit treedt in werking met ingang van 8 maart 2004 en vervalt met ingang van 8 maart 2012.  
Dit besluit wordt met de toelichting in de Staatscourant geplaatst.   

De 
Minister van Verkeer en Waterstaat, 
K.M.H.Peijs    
