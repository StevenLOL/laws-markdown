<meta http-equiv='Content-Type' content='text/html; charset=utf-8' />

##Besluit van de Minister van Infrastructuur en Milieu, van 25 maart 2013, kenmerk RWS-2013/393, houdende tijdelijke gelijkstelling met openbare diensten in de zin van artikel 147, eerste lid, van de Wegenverkeerswet 1994, en verlening van tijdelijke vrijstelling van bepalingen van het RVV 1990 ten behoeve van het trainen met optische en geluidssignalen op de weg

De Minister van Infrastructuur en Milieu,  
Gelet op [artikel 147, eerste lid, van de Wegenverkeerswet 1994](../../../../../../../../../../../wet/wegenverkeerswet/1994/BWBR0006622/README.md), en de [artikelen 29, eerste lid](../../../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), en [31 van het RVV 1990](../../../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md);
Besluit:    

### Artikel  1  

De Politieacademie te Apeldoorn, de Academie voor Ambulancezorg te Harderwijk, het Brandweer Opleidingscentrum BOCAS te Badhoevedorp en de opleidingsschool van de Koninklijke Marechaussee te Oirschot worden met toepassing van [artikel 147, eerste lid, van de Wegenverkeerswet 1994](../../../../../../../../../../../wet/wegenverkeerswet/1994/BWBR0006622/README.md), voor zover zij training geven met optische en geluidssignalen op de weg, gelijkgesteld met openbare diensten. 

### Artikel  2  

Van het bepaalde in [artikel 29, eerste lid](../../../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), en [artikel 31 van het RVV 1990](../../../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md), worden, ten behoeve van het trainen met gebruik van blauw zwaai-, flits- of knipperlicht en een tweetonige hoorn op wegen, vrijgesteld: 

a. de Politieacademie te Apeldoorn;  

b. de Academie voor Ambulancezorg te Harderwijk;  

c. het Brandweer Opleidingscentrum BOCAS te Badhoevedorp, voor zover het centrum trainingen verzorgt voor brandweerpersoneel bij de veiligheidsregio Amsterdam-Amstelland;  

d. de opleidingsschool van de Koninklijke Marechaussee te Oirschot.   

### Artikel  3  

1.  Aan deze vrijstelling is de verplichting verbonden dat de bestuurder van het voorrangsvoertuig de gedragsregels genoemd in [artikel 3, vierde lid, van de Regeling optische geluidssignalen 2009](../../../../../../../../../../../ministeriele-regeling/regeling/optische/en/geluidssignalen/2009/BWBR0025357/README.md) en de richtlijnen genoemd in artikel 3, eerste lid, van die regeling in acht neemt.   
2.  Voorts gelden de volgende aan de vrijstelling verbonden verplichtingen: 

a. de training wordt vooraf aangemeld bij de meldkamer van het betrokken gebied en niet uitgevoerd dan na verkregen toestemming van die meldkamer;  

b. het motorrijtuig is uitgerust met de signalen, bepaald in [artikel 5](../../../../../../../../../../../ministeriele-regeling/regeling/optische/en/geluidssignalen/2009/BWBR0025357/README.md) of [7 van de Regeling optische en geluidssignalen 2009](../../../../../../../../../../../ministeriele-regeling/regeling/optische/en/geluidssignalen/2009/BWBR0025357/README.md);  

c. indien de training plaatsvindt in een motorrijtuig waarvoor rijbewijs B verplicht is, voldoet het motorrijtuig aan de eisen gesteld in [artikel 8, onder a en b, van het Reglement rijbewijzen](../../../../../../../../../../../AMvB/reglement/rijbewijzen/BWBR0008074/README.md) en  

d. indien de training plaatsvindt in een motorrijtuig waarvoor rijbewijs C of D verplicht is, voldoet het motorrijtuig aan de eisen gesteld in [artikel 9, eerste lid, onder a en b, van het Reglement rijbewijzen](../../../../../../../../../../../AMvB/reglement/rijbewijzen/BWBR0008074/README.md).    

### Artikel  4  

Aan de vrijstelling is bovendien de verplichting verbonden vóór 1 oktober 2014 verslag uit te brengen aan de minister van Infrastructuur en Milieu van: 

a. het aantal verkeersongevallen tijdens de opleiding van 1 april 2013 tot en met 31 augustus 2014, gecategoriseerd naar ernst van het verkeersongeval en naar de verleende vrijstelling op grond van het [RVV 1990](../../../../../../../../../../../AMvB/reglement/verkeersregels/en/verkeerstekens/1990/(rvv/1990)/BWBR0004825/README.md);  

b. een evaluatie onder studenten en cursisten, gericht op het effect van het trainen met optische en geluidssignalen op de beroepspraktijk;  

c. de voortgang die kan worden aangetoond in de periode van 1 april 2013 tot en met 31 augustus 2014 in het proces om kwaliteitscriteria vast te stellen voor opleiding en docenten in verband met het gebruik van de in artikel 2 bedoelde vrijstelling.   

### Artikel  5  

In geval van het niet-voldoen aan een of meer van de verplichtingen, genoemd in de artikelen 3 en 4, kan de minister dit besluit geheel of gedeeltelijk intrekken. 

### Artikel  6  

Dit besluit treedt in werking met ingang van 1 april 2013 en vervalt met ingang van 1 april 2015. 
Dit besluit zal met de toelichting in de Staatscourant worden geplaatst.  

De 
Minister van Infrastructuur en Milieu, namens deze, 
de Directeur Wegverkeermanagement, 
R.P.J.M. Salden     
