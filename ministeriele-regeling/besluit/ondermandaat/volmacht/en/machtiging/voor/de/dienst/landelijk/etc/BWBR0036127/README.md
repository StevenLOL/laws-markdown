<meta http-equiv='Content-Type' content='text/html; charset=utf-8' />

##Besluit van de directeur van de Dienst Landelijk Gebied van 5 januari 2015, houdende verlening van ondermandaat, volmacht en machtiging voor de Dienst Landelijk Gebied (Besluit ondermandaat, volmacht en machtiging Dienst Landelijk Gebied van het Ministerie van Economische Zaken 2015)

De directeur van de Dienst Landelijk Gebied,  
Gelet op artikel 18 van het Besluit mandaat, volmacht en machtiging EZ 2015;
Besluit:     
### §  1  

####Algemene bepalingen

### Artikel  1  

In dit besluit wordt verstaan onder: 

a.  *de directeur:* de directeur van de Dienst Landelijk Gebied;  

b.  *de dienst:* de Dienst Landelijk Gebied;  

c.  *het bedrag:* het bedrag inclusief de verschuldigde omzetbelasting (BTW).   

### §  2  

####Taakverdeling

### Artikel  2  

Aan de directeur is voorbehouden: het nemen van besluiten, het verrichten van privaatrechtelijke rechtshandelingen en het verrichten van andere handelingen dan een besluit of een privaatrechtelijke rechtshandeling betreffende: 

a. aangelegenheden: 

1°. ten aanzien waarvan de directeur in een incidenteel geval mededeling heeft gedaan dat zij door hem zullen worden behandeld, of  

2°. die door de directeur expertise, de chief financial officer of een directeur gebiedsontwikkeling aan de directeur ter afhandeling worden voorgelegd, tenzij zij naar het oordeel van de directeur door een andere functionaris moeten worden behandeld;    

b. het behandelen van klachten op het werkterrein van de dienst.   

### Artikel  3  

Aan de directeur expertise, de chief financial officer en de directeuren gebiedsontwikkeling van de dienst wordt, ieder voor zich, ondermandaat, volmacht en machtiging verleend voor de aangelegenheden op hun werkterrein. 

### Artikel  4  

1.  Aan de gebiedsmanagers, het afdelingshoofd control en informatiemanagement, het afdelingshoofd HRM en communicatie, het hoofd shared service center, het hoofd productgroep GIS, geo en gegevens, het hoofd productgroep grond, het hoofd productgroep subsidies en advisering natuurwetgeving, het hoofd vakgroep project- en procesmanagement, het hoofd vakgroep ruimtelijk ontwerp, het hoofd vakgroep aanbesteden, contractvormen en juridische zaken, het hoofd vakgroep landbouw, economie en financiering, het hoofd vakgroep leefomgeving, de transitiemanager en de projectmanager routekaart van de dienst wordt, ieder voor zich, ondermandaat, volmacht en machtiging verleend voor de aangelegenheden op zijn werkterrein, met dien verstande dat het aangaan van financiële verplichtingen het bedrag van € 50.000 per verplichting niet te boven gaat.   
2.  Aan het teamhoofd shared service center, het teamhoofd productgroep grond, het teamhoofd productgroep GIS, geo en gegevens, het teamhoofd productgroep subsidies en advisering natuurwetgeving en de mobiliteitsmanagers wordt, ieder voor zich, volmacht en machtiging verleend inzake het sluiten van overeenkomsten voor uitgaven van materiële aard voor zover deze het bedrag van € 5.000 niet te boven gaan.  

### Artikel  5  

Aan de gebiedsmanagers wordt, ieder voor zich, volmacht en machtiging verleend inzake het sluiten van overeenkomsten ten laste van programmabudget, voor zover het bedrag het hiervoor vastgestelde bedrag in de begroting niet overschrijdt. 

### Artikel  6  

Aan de directeuren gebiedsontwikkeling en de gebiedsmanagers van de dienst wordt, ieder voor zich, volmacht en machtiging verleend om de Staat der Nederlanden te vertegenwoordigen bij de levering van onroerende zaken en rechten aan het bureau beheer landbouwgronden en aan Staatsbosbeheer inzake onteigeningskwesties. 

### Artikel  7  

Aan de chief financial officer, de directeur expertise, de directeuren gebiedsontwikkeling, het afdelingshoofd control en informatiemanagement, het afdelingshoofd HRM en communicatie, het hoofd shared service center, het hoofd productgroep GIS, geo en gegevens, het hoofd productgroep grond, het hoofd productgroep subsidies en advisering natuurwetgeving, het hoofd vakgroep project- en procesmanagement, het hoofd vakgroep ruimtelijk ontwerp, het hoofd vakgroep aanbesteden, contractvormen en juridische zaken, het hoofd vakgroep landbouw, economie en financiering, het hoofd vakgroep leefomgeving, de transitiemanager en de projectmanager routekaart van de dienst wordt, ieder voor zich, voor de onder hen ressorterende medewerkers, ondermandaat, volmacht en machtiging verleend voor: 

a. het verlenen van verlof en kort buitengewoon verlof;  

b. het verlenen van zwangerschaps-, bevallings- en ouderschapsverlof;  

c. het accorderen van P-Direkt aanvragen;  

d. het aangaan van verplichtingen en het afhandelen van verzoeken inzake de opleiding van personeel;  

e. het accorderen van aanvragen voor dienstreizen en het goedkeuren van reiskostendeclaraties binnen de Europese Unie;  

f. besluiten ten aanzien van ambtenaren voor wie schaal 1 tot en met 13 van het BBRA geldt met betrekking tot: 

1°. het aanstellen in vaste of tijdelijke dienst en het beëindigen van vaste of tijdelijke aanstellingen;  

2°. het opdragen van een andere functie op basis van artikel 57 van het ARAR;  

3°. het opdragen van tijdelijke andere werkzaamheden op basis van artikel 58 van het ARAR;  

4°. het bevorderen naar een hogere salarisschaal;  

5°. het toekennen van beloningen.     

### §  3  

####Vervanging

### Artikel  8  

1.  Bij afwezigheid van zowel de directeur als de plaatsvervangend directeur gaan de bevoegdheden van de directeur over op de chief financial officer en de directeuren gebiedsontwikkeling.   
2.  De uit dit besluit voor een directeur gebiedsontwikkeling voortvloeiende bevoegdheden gaan bij zijn afwezigheid over op een andere directeur gebiedsontwikkeling.   
3.  De uit dit besluit voor een gebiedsmanager voortvloeiende bevoegdheden gaan bij zijn afwezigheid over op een andere gebiedsmanager.   
4.  De uit dit besluit voor een afdelingshoofd, hoofd van een vakgroep of hoofd van een productgroep voortvloeiende bevoegdheden gaan bij zijn afwezigheid over op een ander afdelingshoofd, hoofd van een vakgroep of hoofd van een productgroep.   
5.  De uit dit besluit voor een teamhoofd voortvloeiende bevoegdheden gaan bij zijn afwezigheid over op een ander teamhoofd.  

### §  4  

####Slotbepalingen

### Artikel  9  

Dit besluit treedt in werking met ingang van de eerste dag na uitgifte van de Staatscourant waarin het wordt geplaatst en werkt terug tot en met 1 januari 2015. 

### Artikel  10  

Dit besluit wordt aangehaald als: Besluit ondermandaat, volmacht en machtiging voor de Dienst Landelijk Gebied van het Ministerie van Economische Zaken 2015. 
Dit besluit zal in de Staatscourant worden geplaatst.   

Utrecht 
5 januari 2015   

P.A. Spijkerman  
waarnemend directeur van de Dienst Landelijk Gebied    
