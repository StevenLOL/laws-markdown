<meta http-equiv='Content-Type' content='text/html; charset=utf-8' />

##Besluit van de Staatssecretaris van Veiligheid en Justitie van 3 februari 2014, nr. 477300, tot het intrekken van het besluit- en vertrekmoratorium voor asielzoekers van Tutsi-afkomst uit het oosten van de Democratische Republiek Congo (de provincies Noord- en Zuid-Kivu en de regio’s Haut- en Bas-Uélé)

De Staatssecretaris van Veiligheid en Justitie;  
Gelet op [artikel 43, aanhef en onder a](../../../../../../../../../../../wet/vreemdelingenwet/2000/BWBR0011823/README.md), en [artikel 45, vierde lid](../../../../../../../../../../../wet/vreemdelingenwet/2000/BWBR0011823/README.md), van de Vreemdelingenwet 2000;

Overwegende:

– dat uit het recente ambtsbericht over de DRC blijkt dat in de DRC geen sprake is van een systematische, structurele en georganiseerde discriminatie van Tutsi’s;<sup> 1 het ambtsbericht beslaat de periode van juli 2012 tot en met oktober 2013. </sup>   

– dat evenmin sprake is van structureel geweld tegen de Tutsi bevolking of andere Congolezen met een Tutsi achtergrond en dat Tutsigroepen bescherming kunnen krijgen van de autoriteiten.     Besluit:    

### Artikel  1  

Het [besluit- en vertrekmoratorium dat met ingang van 10 juli 2013 is ingesteld voor asielzoekers van Tutsi-afkomst uit het oosten van de Democratische Republiek Congo](../../../../../../../../../../../ministeriele-regeling/besluit/tot/het/instellen/besluitmoratorium/en/vertrekmoratorium/voor/etc/BWBR0033646/README.md) (de provincies Noord- en Zuid-Kivu en de regio’s Haut- en Bas-Uélé) wordt ingetrokken. 

### Artikel  2  

Het niet verlengen van het besluitmoratorium heeft tot gevolg dat de individuele beslistermijnen van asielzoekers van Tutsi-afkomst uit het oosten van de Democratische Republiek Congo niet meer worden verlengd. Daar waar onder het besluitmoratorium de individuele beslistermijn is verlengd zal, conform het systeem van de [Vreemdelingenwet 2000](../../../../../../../../../../../wet/vreemdelingenwet/2000/BWBR0011823/README.md), deze verlenging in stand blijven. 

### Artikel  3  

Ingevolge [artikel 45, vierde lid, van de Vreemdelingenwet 2000](../../../../../../../../../../../wet/vreemdelingenwet/2000/BWBR0011823/README.md) treden de rechtsgevolgen van de afwijzing van de asielaanvraag, bedoeld in artikel 45, eerste lid, van de Vreemdelingenwet 2000, met het intrekken van het vertrekmoratorium – opnieuw – in voor de vreemdelingen van asielzoekers van Tutsi-afkomst uit het oosten van de Democratische Republiek Congo. 

### Artikel  4  

Het recht op verstrekkingen voorzien bij of krachtens de Wet Centraal Orgaan opvang asielzoekers voor vreemdelingen die onder het vertrekmoratorium vielen, eindigt ingevolge [artikel 7 van de Regeling verstrekkingen asielzoekers en andere categorieën vreemdelingen 2005](../../../../../../../../../../../ministeriele-regeling/regeling/verstrekkingen/asielzoekers/en/andere/categorieën/vreemdelingen/etc/BWBR0017959/README.md), vier weken na de dag waarop dit besluit in werking is getreden. 

### Artikel  5  

Vreemdelingen op wie het vertrekmoratorium van toepassing was, hebben vanwege het intrekken van het vertrekmoratorium niet langer rechtmatig verblijf op grond van [artikel 8, onder j, van de Vreemdelingenwet 2000](../../../../../../../../../../../wet/vreemdelingenwet/2000/BWBR0011823/README.md). Dit betekent dat op hen de verplichting rust om Nederland binnen vier weken te verlaten. Bij gebreke hiervan kan tot uitzetting worden overgegaan. 

### Artikel  6  

Dit besluit treedt in werking een dag na publicatie in de Staatscourant. 

De 
Staatssecretaris van Veiligheid en Justitie, 
F. Teeven     
