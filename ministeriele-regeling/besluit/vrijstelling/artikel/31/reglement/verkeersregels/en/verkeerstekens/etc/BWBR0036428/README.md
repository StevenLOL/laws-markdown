<meta http-equiv='Content-Type' content='text/html; charset=utf-8' />

##Besluit van de Minister van Infrastructuur en Milieu, van 17 maart 2015, nr. IenM/BSK-2015/51943, houdende verlening van vrijstelling van artikel 31 van het Reglement Verkeersregels en Verkeerstekens 1990 voor het op de openbare weg krijgen of geven van rijonderricht in het besturen van een voorrangsvoertuig

De Minister van Infrastructuur en Milieu,  
Gelet op de artikelen 147, eerste lid, en 150, eerste lid, van de Wegenverkeerswet 1994;
BESLUIT:    

### Artikel  1  

De bestuurder die op de openbare weg rijonderricht krijgt of geeft in het besturen van een voorrangsvoertuig als bedoeld in artikel 1 van het Reglement Verkeersregels en Verkeerstekens 1990 is onder de in de artikelen 2, 3 en 4 genoemde voorwaarden vrijgesteld van artikel 31 van dat reglement. 

### Artikel  2  

1.  Degene die het rijonderricht, bedoeld in artikel 1, geeft: 

a. is in het bezit van het diploma, genoemd in artikel 14 respectievelijk artikel 15 van de Regeling rijonderricht motorrijtuigen 2009 en als rijinstructeur werkzaam bij het Ministerie van Defensie onderscheidenlijk de politie, of  

b. is door een daartoe door een of meer van de diensten, genoemd in het tweede lid, aangewezen instantie, gecertificeerd volgens het competentieprofiel, bedoeld in het tweede lid.     
2.  De politie, brandweer en diensten voor spoedeisende medische hulpverlening stellen gezamenlijk een competentieprofiel vast voor degene die op de openbare weg rijonderricht geeft in het besturen van een voorrangsvoertuig.   
3.  Het eerste lid is tot 1 januari 2016 niet van toepassing op degenen die op grond van het besluit van de Minister van Infrastructuur en Milieu van 25 maart 2013, kenmerk RWS-2013/393, houdende tijdelijke gelijkstelling met openbare diensten in de zin van artikel 147 van de Wegenverkeerswet 1994, en verlening van tijdelijke vrijstelling van bepalingen van het RVV 1990 ten behoeve van het trainen met optische en geluidssignalen op de weg (Stcrt. 2013, 8503) rijonderricht als bedoeld in artikel 1 hebben gegeven.  

### Artikel  3  

1.  Het rijonderricht, bedoeld in artikel 1, wordt gegeven in opdracht van een hulpverleningsdienst als bedoeld in artikel 29, eerste lid, van het Reglement Verkeersregels en Verkeerstekens 1990.   
2.  De richtlijnen, bedoeld in artikel 3, eerste lid, van de Regeling optische en geluidssignalen 2009, zijn van overeenkomstige toepassing.   
3.  Het rijonderricht, bedoeld in artikel 1, wordt slechts gegeven na verkregen toestemming van de meldkamer.  

### Artikel  4  

1.  Het motorrijtuig waarin het rijonderricht, bedoeld in artikel 1, wordt gegeven: 

a. is uitgerust met de signalen, genoemd in artikel 5, eerste en vijfde lid, dan wel artikel 7, van de Regeling optische en geluidssignalen 2009;  

b. dat behoort tot de motorrijtuigcategorie B, voldoet aan de eisen, gesteld in artikel 8, onderdelen a en b, van het Reglement rijbewijzen;  

c. dat behoort tot de motorrijtuigcategorie C of D, voldoet aan de eisen, gesteld in artikel 9, eerste lid, onderdelen a en b, van het Reglement rijbewijzen.     
2.  Degene die het motorrijtuig, waarin het rijonderricht wordt gegeven, bestuurt, is in het bezit van een rijbewijs dat geldig is voor het besturen van dat motorrijtuig.  

### Artikel  5  

Dit besluit treedt in werking met ingang van 1 april 2015. 
Dit besluit zal met de toelichting in de Staatscourant worden geplaatst.  

De 
Minister van Infrastructuur en Milieu, 
M.H. Schultz van Haegen-Maas Geesteranus     
