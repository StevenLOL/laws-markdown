<meta http-equiv='Content-Type' content='text/html; charset=utf-8' />

##Besluit vaststelling onderzoekscommissie financiering e-overheid voor wat betreft gemeenten

De Staatssecretaris van Binnenlandse Zaken en Koninkrijksrelaties,  Besluit:    

### Artikel  1  

In dit besluit wordt verstaan onder: 

a. commissie: de commissie die onderzoek doet naar de financiering van betere dienstverlening door de e-overheid aan gemeentezijde;  

b. de staatssecretaris: de staatssecretaris van Binnenlandse Zaken en Koninkrijksrelaties.    

### Artikel  2  

Er is een commissie die onderzoek doet naar de financieringsmogelijkheden van de e-overheid aan gemeentezijde in het licht van de ambities om overheidsbreed de dienstverlening aan burgers en bedrijven te verbeteren.  

### Artikel  3  

De commissie heeft tot taak: 

a. onderzoek te doen naar de mogelijkheden om op termijn de baten te kunnen benutten voor het doen van de gewenste investeringen in het heden;  

b. onderzoek te doen naar de wijze waarop door gerichte sturing op investeringen de beoogde betere dienstverlening en vermindering van administratieve lasten kan worden gerealiseerd;  

c. voorstellen te doen voor de wijze waarop de financiering aan gemeentezijde kan worden georganiseerd om de overheidsbrede ambities in het gewenste tempo te realiseren.    

### Artikel  4  

1.  De commissie bestaat uit twee leden: drs. J. Wallage en drs. J.K.T. Postma.   
2.  De commissie wordt bijgestaan door het secretariaat van de Regiegroep Dienstverlening en e-overheid.   

### Artikel  5  

1.  De commissie start op 1 juni met het onderzoek en brengt uiterlijk op 30 oktober 2007 haar rapport uit aan de staatssecretaris.   
2.  De Minister van Financiën en de voorzitter van de VNG ontvangen een afschrift van het rapport.   
3.  Na het uitbrengen van het rapport door de commissie, wordt zij opgeheven.   

### Artikel  6  

Rapporten, notities, verslagen en andere producten welke door of namens de commissie worden vervaardigd, worden niet door de commissie openbaar gemaakt maar uitsluitend aan de staatsecretaris uitgebracht.  

### Artikel  7  

De archiefbescheiden van de commissie worden na opheffing, of zo de omstandigheden daartoe eerder aanleiding geven, zoveel eerder, overgebracht naar het archief van het Ministerie van Binnenlandse Zaken en Koninkrijksrelaties.  

### Artikel  8  

Dit besluit treedt in werking met ingang van de tweede dag na de dagtekening van de Staatscourant waarin het wordt geplaatst.  

De 
Staatssecretaris van Binnenlandse Zaken en Koninkrijksrelaties, 
A.Th.B.Bijleveld-Schouten   
