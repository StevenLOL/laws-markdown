<meta http-equiv='Content-Type' content='text/html; charset=utf-8' />

##Besluit van de Staatssecretaris van Economische Zaken van 28 januari 2015, nr. RVO/JZ/2015/60, houdende openbaarmaking van de subsidiegegevens gemeenschappelijk landbouw- en visserijbeleid over het EU-boekjaar 2014

De Staatssecretaris van Economische Zaken,  
Gelet op Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad (PbEU L 347);

Verordening (EU) nr. 908/2014 van de Commissie van 6 augustus 2014 houdende uitvoeringsbepalingen van Verordening (EU) nr. 1306/2013 van het Europees Parlement en de Raad, wat betreft betaalorganen en andere instanties, financieel beheer, goedkeuring van de rekeningen, voorschriften inzake controles, zekerheden en transparantie (PbEU L 255);

Verordening (EG) nr. 498/2007 van de Commissie van 26 maart 2007 tot vaststelling van uitvoeringsbepalingen van verordening (EG) nr. 1198/2006 van de Raad van de Europese Unie inzake het Europees Visserijfonds (PbEU L 120);

en artikel 8 van de Wet openbaarheid van bestuur;
Besluit:    

### Artikel  1  

In dit besluit wordt verstaan onder: 

*  *Europees Landbouwgarantiefonds:* Europees Landbouwgarantiefonds, bedoeld in artikel 3, eerste lid, onderdeel a, van Verordening (EU) nr. 1306/2013;  

*  *Europees Landbouwfonds voor plattelandsontwikkeling:* Europees Landbouwfonds voor plattelandsontwikkeling, bedoeld in artikel 3, eerste lid, onderdeel b, van Verordening (EU) nr. 1306/2013;  

*  *Verordening (EU) nr. 1306/2013:* Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad (PbEU L 347).  

*  *Verordening (EU) nr. 908/2014:* Verordening (EU) nr. 908/2014 van de Commissie van 6 augustus 2014 houdende uitvoeringsbepalingen van Verordening (EU) nr. 1306/2013 van het Europees Parlement en de Raad, wat betreft betaalorganen en andere instanties, financieel beheer, goedkeuring van de rekeningen, voorschriften inzake controles, zekerheden en transparantie (PbEU L 255),   

### Artikel  2  

Over de periode van 16 oktober 2013 tot en met 15 oktober 2014 worden over de subsidies en andere steunbedragen van het gemeenschappelijk landbouwbeleid de gegevens openbaar gemaakt overeenkomstig de artikelen 111 en 112, eerste alinea, aanhef en onderdeel b, en derde alinea, van Verordening (EU) nr. 1306/2013 en de artikelen 57, eerste en tweede lid, 58 en 59 van Verordening (EU) nr. 908/2014. 

### Artikel  3  

Over de periode van 1 januari 2014 tot en met 31 december 2014 worden over de subsidies van het gemeenschappelijk visserijbeleid de volgende gegevens openbaar gemaakt: 

a. voornaam, familienaam of volledige naam van rechtspersoon, postcode en gemeente waar de begunstigde woont of is ingeschreven;  

b. regeling of de boekhoudkundige post waarop de subsidie betrekking heeft;  

c. naam van de concrete actie waarvoor subsidie is verstrekt;  

d. bedrag dat op grond van een regeling of post als bedoeld in onderdeel b is uitgetrokken voor een actie;  

e. nadat een actie is afgerond, het totale bedrag dat op grond van een regeling of post als bedoeld in onderdeel b is uitgetrokken en dat daadwerkelijk voor de actie is besteed.   

### Artikel  4  

De openbaar te maken gegevens worden ontleend aan de boekhoudkundige informatie die aan de Commissie van de Europese Gemeenschappen wordt verstrekt, genoemd in verordening nr. 1663/95/EG van de Commissie van de Europese Gemeenschappen van 7 juli 1995 houdende uitvoeringsbepalingen van verordening nr. 729/70/EEG van de Raad van de Europese Gemeenschappen aangaande de procedure inzake de goedkeuring van de rekeningen van het EOGFL, afdeling Garantie (PbEG L 158). 

### Artikel  5  

Het besluit van de Staatssecretaris van Economische Zaken van 17 februari 2014, nr. 14020946, houdende openbaarmaking van de subsidiegegevens gemeenschappelijk landbouw- en visserijbeleid over het EU-boekjaar 2013 (Stcrt. 2014, 5324) wordt ingetrokken. 

### Artikel  6  

De gegevens, bedoeld in de artikelen 2 en 3, worden openbaar gemaakt in de maand april 2015. 

### Artikel  7  

Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst. 
Dit besluit zal met de toelichting in de Staatscourant worden geplaatst.   

’s-Gravenhage 
28 januari 2015   

De 
Staatssecretaris van Economische Zaken, 
S.A.M. Dijksma     
