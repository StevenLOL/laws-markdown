<meta http-equiv='Content-Type' content='text/html; charset=utf-8' />

##Besluit van de Minister van Infrastructuur en Milieu, van 26 maart 2015, nr. IENM/BSK-2015/29930, tot het verlenen van mandaat, volmacht en machtiging aan de algemeen directeur van de Dienst Wegverkeer ter handhaving van de in de ITS-Regeling opgenomen gedelegeerde verordeningen ter uitvoering van richtlijn 2010/40/EU van het Europees Parlement en de Raad van 7 juli 2010 betreffende het kader voor het invoeren van intelligente vervoerssystemen op het gebied van wegvervoer en voor interfaces met andere vervoerswijzen (PbEU 2010, L 207) (Besluit mandaat, volmacht en machtiging Dienst Wegverkeer inzake handhaving van de gedelegeerde ITS-verordeningen)

De Minister van Infrastructuur en Milieu,  
Gelet op de artikelen 10:3, 10:4, eerste lid, 10:9, eerste lid, en 10:12 van de Algemene wet bestuursrecht;

Gezien de schriftelijke instemming van de algemeen directeur van de Dienst Wegverkeer van 18 maart 2015, kenmerk JBZ2015/12058;
Besluit:    

### Artikel  1  
Treedt in werking per 01-07-2015 

Aan de algemeen directeur van de Dienst Wegverkeer wordt mandaat verleend met betrekking tot de volgende bevoegdheden: 

a. het opleggen van een last onder dwangsom, bedoeld in artikel 169 van de Wegenverkeerswet 1994, in geval van herhaaldelijke of voortdurende overtreding van de voorschriften van gedelegeerde verordening (EU) 885/2013 of gedelegeerde verordening (EU) 885/2013 als bedoeld in artikel 1.1 van de ITS-Regeling;  

b. het beslissen op bezwaarschriften tegen besluiten als bedoeld in onderdeel a, voor zover het besluit waartegen het bezwaar zich richt niet door hem in mandaat is genomen.   

### Artikel  2  
Treedt in werking per 01-07-2015 

Aan de algemeen directeur van de Dienst Wegverkeer wordt volmacht en machtiging verleend tot: 

a. het verrichten van alle benodigde werkzaamheden ter voorbereiding en uitvoering van besluiten als bedoeld in artikel 1;  

b. het voeren van gerechtelijke procedures over de in artikel 1 bedoelde besluiten.   

### Artikel  3  
Treedt in werking per 01-07-2015 

De algemeen directeur van de Dienst Wegverkeer kan met betrekking tot zijn bevoegdheden, bedoeld in de artikelen 1 en 2, ondermandaat, volmacht en machtiging verlenen aan één of meer onder hem ressorterende functionarissen. 

### Artikel  4  
Treedt in werking per 01-07-2015 

Indien uitvoering wordt gegeven aan artikel 1, 2 of 3, komt de ondertekening te luiden: DE MINISTER VAN INFRASTRUCTUUR EN MILIEU, namens deze: (gevolgd door de functieaanduiding, handtekening en de naam van de gemandateerde, gevolmachtigde of gemachtigde functionaris) 

### Artikel  5  
Treedt in werking per 01-07-2015 

Dit besluit treedt in werking op het tijdstip waarop de ITS-Regeling in werking treedt. 

### Artikel  6  
Treedt in werking per 01-07-2015 

Dit besluit wordt aangehaald als: Besluit mandaat, volmacht en machtiging Dienst Wegverkeer inzake handhaving van de gedelegeerde ITS-verordeningen. 
Dit besluit zal met de toelichting in de Staatscourant worden geplaatst.  

De 
Minister van Infrastructuur en Milieu, 
M.H. Schultz van Haegen-Maas Geesteranus     
