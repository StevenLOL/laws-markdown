<meta http-equiv='Content-Type' content='text/html; charset=utf-8' />

##Besluit van de Minister van Onderwijs, Cultuur en Wetenschap van 6 januari 2011, nr. DE/261953, houdende regels voor het instellen van en de werkwijze van de jury voor de Aanmoedigingsprijs voor homo-emancipatie (Instellingsbesluit Aanmoedigingsprijs homo-emancipatie)

De Minister van Onderwijs, Cultuur en Wetenschap,  Besluit:    

### Artikel  1  

####Begripsbepalingen

In dit besluit wordt verstaan onder: 

a. *minister:* de Minister van Onderwijs, Cultuur en Wetenschap;  

b. *prijs:* de Aanmoedigingsprijs voor homo-emancipatie;  

c. *Jos Brink homo-emancipatieprijs:* de regeringsprijs op homo-emancipatiegebied, ingesteld bij het [Besluit instelling Jos Brink homo-emancipatieprijs](../../../../../../../../KB/besluit/instelling/jos/brink/homo-emancipatieprijs/BWBR0024802/README.md);  

d. *jury:* de jury, bedoeld in [artikel 2 van het Instellingsbesluit Jos Brink homo-emancipatieprijs](../../../../../../../../ministeriele-regeling/instellingsbesluit/jury/jos/brink/homo-emancipatieprijs/BWBR0025130/README.md).    

### Artikel  2  

####Aanmoedigingsprijs

1.  Er is een Aanmoedigingsprijs op het gebied van de homo-emancipatie, genaamd de Aanmoedigingsprijs voor homo-emancipatie.   
2.  De Aanmoedigingsprijs voor homo-emancipatie kan eenmaal in de twee jaar worden toegekend aan een persoon, een groep of een instelling die zich inzet of recent heeft ingezet voor een inspirerende activiteit ter verbetering van de positie van homoseksuelen in de samenleving.   
3.  De prijs bestaat uit een geldbedrag van € 1.000.   

### Artikel  3  

####Toekenning

1.  De toekenning van de Aanmoedigingsprijs voor homo-emancipatie geschiedt door de minister.   
2.  Alvorens de prijs uit te reiken wint de minister daarover het advies in van de jury die is ingesteld voor de Jos Brink homo-emancipatieprijs.   

### Artikel  4  

####Taak jury

In aanvulling op [artikel 2, derde lid, van het Instellingsbesluit jury Jos Brink homo-emancipatieprijs](../../../../../../../../ministeriele-regeling/instellingsbesluit/jury/jos/brink/homo-emancipatieprijs/BWBR0025130/README.md), heeft de jury voorts tot taak uit de voorgedragen kandidaten, conform deze regeling en de selectiecriteria opgenomen in de bij deze regeling behorende bijlage, voor 1 april aan de minister een advies uit te brengen waarin zij een kandidaat voordraagt voor de Aanmoedigingsprijs voor homo-emancipatie. Dit advies maakt deel uit van het advies als bedoeld in [artikel 6 van het Instellingsbesluit jury Jos Brink homo-emancipatieprijs](../../../../../../../../ministeriele-regeling/instellingsbesluit/jury/jos/brink/homo-emancipatieprijs/BWBR0025130/README.md).  

### Artikel  5  

####Aandragen kandidaten

De minister deelt in een persbericht mede dat belangstellenden voor een bepaalde datum voorstellen aan de jury kunnen doen over mogelijke kandidaten voor de Aanmoedigingsprijs voor homo-emancipatie.  

### Artikel  6  

####Werkwijze jury

Bij de vaststelling van haar advies zal de jury te werk gaan conform de werkwijze als bedoeld in [artikel 5 van het Instellingsbesluit jury Jos Brink homo-emancipatieprijs](../../../../../../../../ministeriele-regeling/instellingsbesluit/jury/jos/brink/homo-emancipatieprijs/BWBR0025130/README.md).  

### Artikel  7  

####Advies

1.  De minister deelt zo spoedig mogelijk na de ontvangst van het schriftelijk advies van de jury mee of hij zich met dit advies kan verenigen.   
2.  Indien de minister zich niet met het advies kan verenigen of de voorgedragen kandidaat kenbaar heeft gemaakt niet voor toekenning van de Aanmoedigingsprijs voor homo-emancipatie in aanmerking te willen komen, kan de minister de jury verzoeken een nieuw advies uit te brengen.   

### Artikel  8  

####Informatieplicht

De jury verstrekt aan de minister desgevraagd de door hem gewenste inlichtingen.  

### Artikel  9  

####Toekenning

1.  Voor toekenning van de Aanmoedigingsprijs voor homo-emancipatie kan niet worden voorgedragen: 

a. een persoon, groep of instelling die de Jos Brink homo-emancipatieprijs reeds eenmaal heeft ontvangen,  

b. een persoon, groep of instelling die de Jos Brink homo-emancipatieprijs het betreffende jaar krijgt uitgereikt,  

c. een persoon die deel uitmaakt van de jury,  

d. een persoon, groep of instelling die subsidie van het Rijk heeft ontvangen waarmee de voorgedragen activiteit is gefinancierd.     
2.  Kandidaten kunnen alleen bij leven worden voordragen.   
3.  De Aanmoedigingsprijs voor homo-emancipatie kan niet worden gesplitst.   

### Artikel  10  

####Uitreiking

1.  De uitreiking van de Aanmoedigingsprijs voor homo-emancipatie vindt tegelijkertijd plaats met die van de Jos Brink homo-emancipatieprijs.   
2.  De uitreiking vindt voor de eerste maal plaats in de eerste helft van het jaar 2011.   

### Artikel  11  

####Overige bepalingen

De [artikelen 12 tot en met 15 van het Instellingsbesluit jury Jos Brink homo-emancipatieprijs](../../../../../../../../ministeriele-regeling/instellingsbesluit/jury/jos/brink/homo-emancipatieprijs/BWBR0025130/README.md) zijn van overeenkomstige toepassing op de werkzaamheden van de jury op de Aanmoedigingsprijs voor homo-emancipatie.  

### Artikel  12  

####Inwerkingtreding

Dit besluit treedt in werking met ingang van de dag na de dagtekening van de Staatscourant waarin zij wordt geplaatst.  

### Artikel  13  

####Citeertitel

Dit besluit wordt aangehaald als: Besluit tot instelling Aanmoedigingsprijs voor homo-emancipatieprijs.  
Dit besluit zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap,
J.M. vanBijsterveldt-Vliegenthart  

### Bijlage  

####Selectiecriteria aanmoedigingsprijs voor homo-emancipatie

1. Het formele criterium: het recent hebben geïnitieerd van een inspirerende activiteit ter bevordering van de sociale acceptatie van homoseksuelen in de Nederlandse samenleving en daarmee het homo-emancipatieproces.  

2. De bijdrage heeft betrekking op een onderwerp dat in of voor de homobeweging belangrijk is.  

3. De prijs is een aanmoediging voor een persoon, groep of instelling die zich op inspirerende wijze veelbelovend inzet of recent heeft ingezet voor het homo-emancipatieproces. De prijs dient ter aanmoediging om deze voorbeeldfunctie voort te zetten.  

4. Onder een inspirerende activiteit kan worden verstaan: 

– een baanbrekend initiatief;  

– inspirerend voor anderen;  

– innovatief;  

– een voorbeeld voor anderen dat navolging verdient;  

– een activiteit waaruit durf en moed blijkt;  

– een initiatief met een veelbelovend karakter of bijzonder resultaat.     
