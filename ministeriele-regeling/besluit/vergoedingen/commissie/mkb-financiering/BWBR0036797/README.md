<meta http-equiv='Content-Type' content='text/html; charset=utf-8' />

##Besluit van de Minister van Economische Zaken van 18 juni 2015, nr. DGBI-O/15057575, houdende vaststelling van een vergoeding voor de voorzitter en leden van de Commissie MKB-Financiering (Besluit vergoedingen Commissie MKB-Financiering)

De Minister van Economische Zaken,  
Gelet op artikel 2, eerste lid, van de Wet vergoedingen adviescolleges en commissies;
Besluit:    

### Artikel  1  

1.  Aan de voorzitter van de Commissie MKB-Financiering wordt een vaste vergoeding per maand toegekend, waarbij de salarisschaal wordt vastgesteld op schaal 18 van bijlage B van het Bezoldigingsbesluit burgerlijke rijksambtenaren 1984 en de arbeidsduurfactor op 0,064.   
2.  Aan de andere leden van de Commissie MKB-Financiering wordt een vaste vergoeding per maand toegekend, waarbij de salarisschaal wordt vastgesteld op schaal 16 van bijlage B van het Bezoldigingsbesluit burgerlijke rijksambtenaren 1984 en de arbeidsduurfactor op 0,064.  

### Artikel  2  

1.  Dit besluit treedt in werking met ingang van de eerste dag na de datum van uitgifte van de Staatscourant waarin het wordt geplaatst en werkt terug tot en met 1 oktober 2014.   
2.  Dit besluit vervalt per 1 oktober 2015.  

### Artikel  3  

Dit besluit wordt aangehaald als: Besluit vergoedingen Commissie MKB-Financiering. 
Dit besluit zal in de Staatscourant worden geplaatst en in afschrift worden gezonden aan betrokkenen.   

's-Gravenhage 
18 juni 2015   

De 
Minister van Economische Zaken, namens deze: 
B. Leeftink  
directeur-generaal van Bedrijfsleven en Innovatie    
