<meta http-equiv='Content-Type' content='text/html; charset=utf-8' />

##Besluit instelling Monitoring Commissie Governance Principes Verzekeraars

De Minister van Financiën,  
Mede namens de Minister van Veiligheid en Justitie en de Minister van Economische Zaken, Landbouw en Innovatie;

Overwegende dat het wenselijk is een Monitoring Commissie Governance Principes Verzekeraars in te stellen die tot taak heeft de naleving van de Governance Principes, zoals aangewezen op grond van [artikel 391, vijfde lid, van Boek 2 van het Burgerlijk Wetboek](../../../../../../../../../wet/burgerlijk/wetboek/boek/2/BWBR0003045/README.md), te monitoren;

Overwegende dat in samenspraak met het Verbond van Verzekeraars, Zorgverzekeraars Nederland en de Federatie Onderlinge Verzekeraars een commissie is samengesteld die deze taak op zich kan nemen;
Besluit:    

### Artikel  1  

Er is een Monitoring Commissie Governance Principes Verzekeraars, die in samenspraak met het Verbond van Verzekeraars, Zorgverzekeraars Nederland en de Federatie Onderlinge Verzekeraars is ingesteld, hierna te noemen: de Commissie.  

### Artikel  2  

De Commissie heeft tot taak de naleving van de op grond van [artikel 391, vijfde lid, van Boek 2 van het Burgerlijk Wetboek](../../../../../../../../../wet/burgerlijk/wetboek/boek/2/BWBR0003045/README.md) bij algemene maatregel van bestuur aangewezen Code, de Governance Principes (Staatscourant 25 mei 2011, nr. 9237) te monitoren.  

### Artikel  3  

1.  De Commissie voert haar taak onder meer uit door: 

a. de toepassing van de Governance Principes te inventariseren;  

b. eventuele leemtes, onduidelijkheden en onevenwichtigheden in de Governance Principes te signaleren;  

c. aanbevelingen te doen over mogelijke aanpassingen van de Governance Principes.     
2.  De Commissie kan in het kader van de uitvoering van haar taak adviezen van derden inwinnen.   

### Artikel  4  

1.  De Commissie bestaat uit een voorzitter en ten hoogste vijf leden, bijgestaan door een secretariaat. De voorzitter en de leden worden benoemd op basis van hun deskundigheid of ervaring op tenminste één van de in de Governance Principes bestreken gebieden dan wel op basis van hun ervaring in de financiële sector, het openbaar bestuur, maatschappelijke organisaties of de wetenschap. De Commissie wordt benoemd door de Minister van Financiën in overeenstemming met de Minister van Veiligheid en Justitie en de Minister van Economische Zaken, Landbouw en Innovatie. De benoeming geldt voor de periode vanaf de inwerkingtredingsdatum van dit besluit tot en met 23 maart 2013.   
2.  Bij tussentijdse beëindiging van het lidmaatschap treedt het lid dat wordt benoemd ter vervulling van de opengevallen plaats af op het tijdstip waarop degene in wiens plaats hij is benoemd, had moeten aftreden.   
3.  De voorzitter en de leden van de Commissie handelen zonder last of ruggespraak.   

### Artikel  5  

De Commissie doet ten minste eenmaal per jaar verslag van haar bevindingen aan de Minister van Financiën en het Verbond van Verzekeraars, Zorgverzekeraars Nederland en de Federatie Onderlinge Verzekeraars.  

### Artikel  6  

Dit besluit treedt in werking met ingang van de eerste dag na de dagtekening van de Staatscourant waarin het wordt geplaatst en werkt terug tot en met 6 juli 2011.  
Deze regeling zal met de toelichting in de Staatscourant worden geplaatst.  

De 
Minister van Financiën,
J.C. deJager   
