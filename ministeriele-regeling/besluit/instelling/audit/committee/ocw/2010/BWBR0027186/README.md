<meta http-equiv='Content-Type' content='text/html; charset=utf-8' />

##Besluit van de Minister van Onderwijs, Cultuur en Wetenschap van 21 januari 2010, nr. AD/183728, houdende de instelling van het Audit Committee OCW 2010 (Besluit instelling Audit Committee OCW 2010)

De Minister van Onderwijs, Cultuur en Wetenschap;  
Gelet op [artikel 66 van de Comptabiliteitswet 2001](../../../../../../../../wet/comptabiliteitswet/2001/BWBR0013891/README.md) en [artikel 8 van het Besluit taak DAD](../../../../../../../../AMvB/besluit/taak/dad/BWBR0007535/README.md);
Besluit:    

### Artikel  1  

In dit besluit wordt verstaan onder: 

a. *minister:* Minister van Onderwijs, Cultuur en Wetenschap;  

b. *MT-OCW:* Managementteam van het Ministerie van Onderwijs, Cultuur en Wetenschap.    

### Artikel  2  

Het Ministerie van Onderwijs, Cultuur en Wetenschap heeft voor de advisering van de minister op het terrein van bedrijfsvoering en verantwoording een Audit Committee.  

### Artikel  3  

Het Audit Committee heeft tot taak: 

a. het toezicht houden op de controls in de organisatie zowel voor wat betreft de sturing binnen het ministerie als de aansturing van het veld;  

b. het voeren van de regierol bij de programmering en planning van onderzoeken in het kader van de bedrijfsvoering, controles en handhavingsactiviteiten en het bewaken van de voortgang van verbeteracties;  

c. het behandelen van aangelegenheden betreffende het departementale controlebeleid, de bestuurlijke organisatie en de interne controle van de bedrijfsvoering, de informatieverzorging en de financiële verslaglegging;  

d. het adviseren over het control- en auditbeleid;  

e. het adviseren van de minister over bovengenoemde onderwerpen;  

f. het jaarlijks adviseren over het auditplan op basis van uitgevoerde departementsbrede risicoanalyses; en  

g. het periodiek (doen) evalueren van de auditfunctie.    

### Artikel  4  

Het Audit Committee rapporteert aan de minister. De uitgaande stukken van het Audit Committee worden ondertekend door de voorzitter.  

### Artikel  5  

Het Audit Committee bepaalt zijn eigen werkwijze en onderlinge taakverdeling.  

### Artikel  6  

1.  De bepalingen van dit besluit laten onverlet de taken en bevoegdheden van: 

a. de directeur van de Auditdienst, zoals omschreven in het [Besluit taak DAD](../../../../../../../../AMvB/besluit/taak/dad/BWBR0007535/README.md), dan wel zoals die voortvloeien uit andere wettelijke regelingen; en  

b. de directeur van de directie Financieel Economische Zaken, zoals omschreven in het [Besluit Taak FEZ](../../../../../../../../AMvB/besluit/taak/fez/BWBR0005333/README.md), dan wel zoals die voortvloeien uit andere wettelijke regelingen.     
2.  Het in [artikel 8 van het Besluit taak DAD](../../../../../../../../AMvB/besluit/taak/dad/BWBR0007535/README.md) bedoelde overleg vindt plaats in het MT-OCW. In het MT-OCW wordt ook het auditplan vastgesteld.   

### Artikel  7  

1.  Het Audit Committee bestaat uit vier niet-ambtelijke leden, waaronder een voorzitter.   
2.  Het Audit Committee heeft ten aanzien van de in artikel 3 genoemde taken adviserende bevoegdheden.   
3.  De directeur van de Auditdienst en de directeur van de directie Financieel Economische Zaken hebben rechtstreekse toegang tot het Audit Committee.   
4.  Het secretariaat van het Audit Committee is belegd bij de Auditdienst.   

### Artikel  8  

De minister benoemt op voordracht van het MT-OCW de voorzitter en overige leden. De zittingstermijn van de voorzitter en de leden bedraagt maximaal vier jaren.  

### Artikel  9  

De secretaris-generaal van het Ministerie van Onderwijs, Cultuur en Wetenschap, de plaatsvervangend secretaris-generaal van het Ministerie van Onderwijs, Cultuur en Wetenschap, de inspecteur-generaal van het onderwijs, de directeuren-generaal en de directeuren van het Ministerie van Onderwijs, Cultuur en Wetenschap nemen op uitnodiging van de voorzitter deel aan de vergadering.  

### Artikel  10  

De voorzitter en andere leden van het Audit Committee ontvangen een vaste vergoeding op basis van het [Besluit beloning niet-ambtelijke leden Audit Committee 2006](../../../../../../../../KB/besluit/beloning/niet-ambtelijke/leden/audit/committee/ocw/2006/BWBR0019535/README.md).  

### Artikel  11  

Dit instellingsbesluit wordt na 2 jaar, of eerder indien daartoe aanleiding bestaat, in samenspraak met het Ministerie van Financiën geëvalueerd.  

### Artikel  12  

Dit besluit treedt in werking met ingang van de dag na de dagtekening van de Staatscourant waarin het wordt geplaatst.  

### Artikel  13  

Het [Besluit instelling Audit Committee OCW 2008](../../../../../../../../ministeriele-regeling/besluit/instelling/audit/committee/ocw/2008/BWBR0023547/README.md) wordt ingetrokken.  

### Artikel  14  

Dit besluit wordt aangehaald als: Besluit instelling Audit Committee OCW 2010.  
Dit besluit zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap, 
R.H.A.Plasterk   
