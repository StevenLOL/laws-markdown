<meta http-equiv='Content-Type' content='text/html; charset=utf-8' />

##Besluit van de Staatssecretaris van Veiligheid en Justitie van 9 december 2010, nr. 5675480/Justis/10, strekkende tot aanwijzing van buitengewoon opsporingsambtenaren bij de Belastingdienst

De Staatssecretaris van Veiligheid en Justitie,  
Gelet op:

– [artikel 142, eerste lid, aanhef en onder c en derde lid, van het Wetboek van Strafvordering](../../../../../../../wet/wet/van/15/januari/1921/BWBR0001903/README.md);  

– [artikel 36, eerste lid](../../../../../../../AMvB/besluit/buitengewoon/opsporingsambtenaar/BWBR0007013/README.md), en [artikel 41, tweede lid, van het Besluit buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md);  

– [artikel 17, eerste lid, aanhef en onder 2°, van de Wet op de economische delicten](../../../../../../../wet/wet/op/de/economische/delicten/BWBR0002063/README.md).     Besluit:    

### Artikel  1  

In dit besluit wordt verstaan onder: 

a. *Belastingdienst:* de belastingkantoren, genoemd in [artikel 3, eerste lid, aanhef en onder a, van de Uitvoeringsregeling Belastingdienst 2003](../../../../../../../ministeriele-regeling/uitvoeringsregeling/belastingdienst/2003/BWBR0014506/README.md), de Belastingdienst 2003, de Belastingdienst/Centrale Administratie en de Belastingdienst/Toeslagen,  

b. *buitengewoon opsporingsambtenaar:* de persoon als bedoeld in artikel 2 van dit besluit;    

### Artikel  2  

De personen werkzaam in de functie van verbalisant of fraudecoördinator in dienst bij de Belastingdienst zijn aangewezen als buitengewoon opsporingsambtenaar.  

### Artikel  3  

Op grond van dit besluit kunnen maximaal 500 personen als buitengewoon opsporingsambtenaar worden beëdigd.  

### Artikel  4  

1.  De buitengewoon opsporingsambtenaar is bevoegd tot het opsporen van de strafbare feiten behorend tot het domein V Werk, Inkomen en Zorg, van [bijlage A-I van de Circulaire Buitengewoon opsporingsambtenaar](../../../../../../../circulaire/circulaire/buitengewoon/opsporingsambtenaar/BWBR0027483/README.md), voor zover noodzakelijk voor een goede vervulling van de aan de functie gerelateerde taken.   
2.  De opsporingsbevoegdheid, bedoeld in het eerste lid, geldt voor het grondgebied van Nederland, voor zover noodzakelijk voor een goede vervulling van de aan de functie gerelateerde taken.   
3.  De buitengewoon opsporingsambtenaar vermeldt in zijn processen-verbaal en schriftelijke verslagleggingen het in het eerste lid genoemde domein.   

### Artikel  5  

1.  Als toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen de hoofdofficier van justitie bij het Arrondissementsparket te ’s-Gravenhage.   
2.  Als direct toezichthouder als bedoeld in [artikel 36 van het Besluit buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md) is aangewezen het bestuur van ’s Rijks belastingen.   

### Artikel  6  

1.  Aan de buitengewoon opsporingsambtenaar die slechts belast is met het opmaken van processen-verbaal, waarbij hij geen verklaringen van verdachten of getuigen behoeft op te nemen, wordt ontheffing verleend van het bepaalde in [artikel 16, eerste lid, van het Besluit buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md).   
2.  Aan de overige buitengewoon opsporingsambtenaren wordt ontheffing verleend van het bepaalde in [artikel 16, eerste lid, van het Besluit buitengewoon opsporingsambtenaar](../../../../../../../AMvB/besluit/buitengewoon/opsporingsambtenaar/BWBR0007013/README.md), onder de voorwaarden gesteld in het onderdeel semi-permanente ontheffing van [bijlage B-IV van de Circulaire Buitengewoon opsporingsambtenaar](../../../../../../../circulaire/circulaire/buitengewoon/opsporingsambtenaar/BWBR0027483/README.md).   

### Artikel  7  

De Directeur-Generaal Belastingdienst brengt jaarlijks, voor 1 april verslag uit over: 

1. 
a. het aantal buitengewoon opsporingsambtenaren werkzaam in de in artikel 2 genoemde functie;  

b. de door die buitengewoon opsporingsambtenaren verrichte activiteiten;    

2. Dit verslag wordt toegezonden aan in artikel 5 bedoelde toezichthouders en aan het Ministerie van Veiligheid en Justitie, dienst Justis, afdeling BTR, postbus 20300, 2500 EH Den Haag.    

### Artikel  8  

Dit besluit treedt in werking met ingang van de dag na de dagtekening van de Staatscourant waarin het wordt geplaatst en vervalt vijf jaar na het tijdstip van inwerkingtreding.  

### Artikel  9  

Dit besluit wordt aangehaald als: Besluit buitegewoon opsporingsambtenaar Belastingdienst 2010.  
Dit besluit zal met de toelichting in de Staatscourant worden geplaatst.   

Den Haag 
9 december 2010   

De 
Staatssecretaris van Veiligheid en Justitie,namens deze:
P.W.C.Collard,
teammanager Bevoegdheden, Toezicht en Registers.   
