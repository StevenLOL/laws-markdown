<meta http-equiv='Content-Type' content='text/html; charset=utf-8' />

##Uitvoeringsregeling uitgezonderde objecten Wet waardering onroerende zaken

De Staatssecretaris van Financiën,   
Handelende in overeenstemming met de Staatssecretaris van Binnenlandse Zaken A.G.M. van de Vondervoort;

Gelet op [artikel 18, derde lid, van de Wet waardering onroerende zaken](../../../../../../../../../wet/wet/waardering/onroerende/zaken/BWBR0007119/README.md);
Besluit:    

### Artikel  1  

Deze regeling geeft uitvoering aan [artikel 18, vierde lid, van de Wet waardering onroerende zaken](../../../../../../../../../wet/wet/waardering/onroerende/zaken/BWBR0007119/README.md).  

### Artikel  2  

1.  Bij de bepaling van de waarde wordt buiten aanmerking gelaten de waarde van: 

a. ten behoeve van de land- of bosbouw bedrijfsmatig geëxploiteerde cultuurgrond, voor zover die niet de ondergrond vormt van gebouwde eigendommen;  

b. één of meer onroerende zaken die deel uitmaken van een op de voet van de [Natuurschoonwet 1928](../../../../../../../../../wet/natuurschoonwet/1928/BWBR0001939/README.md) aangewezen landgoed dat voldoet aan de voorwaarden, genoemd in [artikel 8 van het Rangschikkingsbesluit Natuurschoonwet 1928](../../../../../../../../../AMvB/rangschikkingsbesluit/natuurschoonwet/1928/BWBR0004914/README.md), met uitzondering van de daarop voorkomende gebouwde eigendommen;  

c. natuurterreinen waaronder mede worden verstaan duinen, heidevelden, zandverstuivingen, moerassen en plassen, die beheerd worden door rechtspersonen met volledige rechtsbevoegdheid welke zich uitsluitend of nagenoeg uitsluitend het behoud van natuurschoon ten doel stellen;  

d. openbare land- en waterwegen en banen voor openbaar vervoer per rail, een en ander met inbegrip van kunstwerken;  

e. werktuigen die van een onroerende zaak kunnen worden afgescheiden zonder dat beschadiging van betekenis aan die werktuigen wordt toegebracht en die niet op zichzelf als gebouwde eigendommen zijn aan te merken;  

f. waterverdedigings- en waterbeheersingswerken die worden beheerd door organen, instellingen of diensten van publiekrechtelijke rechtspersonen, met uitzondering van de delen van zodanige werken die dienen als woning;  

g. onroerende zaken die in hoofdzaak zijn bestemd voor de openbare eredienst of voor het houden van openbare bezinningssamenkomsten van levensbeschouwelijke aard, een en ander met uitzondering van delen van zodanige onroerende zaken die dienen als woning;  

h. werken die zijn bestemd voor de zuivering van riool- en ander afvalwater en die worden beheerd door organen, instellingen of diensten van publiekrechtelijke rechtspersonen, met uitzondering van de delen van zodanige werken die dienen als woning.    
2.  Voor de toepassing van het eerste lid, onderdeel a, wordt onder landbouw verstaan landbouw in de zin van [artikel 312 van Boek 7 van het Burgerlijk Wetboek](../../../../../../../../../wet/burgerlijk/wetboek/boek/7/BWBR0005290/README.md).  

### Artikel  3  

Deze regeling treedt in werking met ingang van 1 januari 1995. 

### Artikel  4  

De regeling wordt aangehaald als: Uitvoeringsregeling uitgezonderde objecten Wet waardering onroerende zaken. 

De 
Staatssecretaris van Financiën, 
W.A. Vermeend      
