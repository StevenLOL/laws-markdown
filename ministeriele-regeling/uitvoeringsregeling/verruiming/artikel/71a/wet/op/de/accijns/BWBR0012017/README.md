<meta http-equiv='Content-Type' content='text/html; charset=utf-8' />

##Uitvoeringsregeling verruiming artikel 71a Wet op de accijns

De Staatssecretaris van Financiën;  
Gelet op [artikel 71a, vijfde lid, van de Wet op de accijns](../../wet/wet/op/de/accijns/BWBR0005251/README.md),
Besluit:    

### Artikel  1  

Deze regeling verstaat onder:   a. wet:  de [Wet op de accijns](../../wet/wet/op/de/accijns/BWBR0005251/README.md);    b. belastingplan:  de Wet van 14 december 2000 tot wijziging van belastingwetten c.a. (Belastingplan 2001)(Stb. 569).     

### Artikel  2  

1.  Voor de teruggaaf van accijns als bedoeld in artikel 71a van de wet, over de afleveringen die in 2000 hebben plaatsgevonden in de brandstoftanks van vrachtauto's met een toegestane maximum massa van 12.000 kg of meer en voor zover het betreft de hoeveelheden die de 50.000 L per kalenderjaar per vrachtauto overschrijden of de hoeveelheden van minder dan 100 L per aflevering, wordt een afzonderlijk verzoek om teruggaaf gedaan.   
2.  Het verzoek om teruggaaf wordt binnen drie maanden na afloop van het kalenderjaar waarin de desbetreffende afleveringen in de brandstoftanks van de vrachtauto's hebben plaatsgevonden, ingediend bij de inspecteur.   
3.  De artikelen 35a, eerste en derde tot en met negende lid, 35b en 35c van de Uitvoeringsregeling accijns zijn van overeenkomstige toepassing op het verzoek als bedoeld in het eerste lid. Onverminderd het bepaalde in artikel 35a, eerste lid, van de Uitvoeringsregeling accijns, wordt op het verzoek de aantekening 'Aanvullend verzoek' geplaatst.   

### Artikel  3  

1.  Voor de teruggaaf, bedoeld in artikel XVIB van het belastingplan, wordt binnen drie maanden na afloop van het kalenderjaar waarin de desbetreffende afleveringen hebben plaatsgevonden, een verzoek om teruggaaf bij de inspecteur ingediend.   
2.  Voor de teruggaaf, bedoeld in artikel XVIC van het belastingplan, wordt binnen drie maanden na de inwerkingtreding van dat artikel een verzoek om teruggaaf bij de inspecteur ingediend.   
3.  De artikelen 35a, eerste en derde tot en met negende lid, 35b en 35c, eerste lid, van de Uitvoeringsregeling accijns zijn van overeenkomstige toepassing op de verzoeken, bedoeld in het eerste en tweede lid.   
4.  Indien het verzoek om teruggaaf betrekking heeft op afleveringen die hebben plaatsgevonden in de brandstoftank van een autobus als bedoeld in artikel XVIB, tweede lid, onderdeel b, van het belastingplan wordt bij het verzoek een afschrift overgelegd van de in dat onderdeel bedoelde vergunning.   
5.  Indien het verzoek om teruggaaf betrekking heeft op afleveringen die hebben plaatsgevonden in de brandstoftank van een bestelauto als bedoeld in artikel XVIB, tweede lid, onderdeel c, van het belastingplan wordt bij het verzoek een afschrift overgelegd van, naar gelang het geval: 

a. de vergunning, bedoeld in [artikel 5 van de Wet goederenvervoer over de weg](../../wet/wet/goederenvervoer/over/de/weg/BWBR0005443/README.md),  

b. het inschrijvingsbewijs, bedoeld in [artikel 20 van de Wet goederenvervoer over de weg](../../wet/wet/goederenvervoer/over/de/weg/BWBR0005443/README.md), of  

c. het afschrift of uittreksel, bedoeld in [artikel 15 van de Handelsregisterwet 1996](../../wet/handelsregisterwet/1996/BWBR0007893/README.md).     
6.  Indien de in het vijfde lid, onderdeel a, bedoelde vergunning achterwege kan blijven omdat het desbetreffende vervoer op grond van het [Besluit goederenvervoer over de weg](../../AMvB/besluit/goederenvervoer/over/de/weg/BWBR0005496/README.md) van de vergunningplicht is uitgezonderd, wordt die uitzonderingsgrond op het verzoek om teruggaaf vermeld.   
7.  Indien het verzoek om teruggaaf betrekking heeft op afleveringen die hebben plaatsgevonden in de brandstoftank van een taxi als bedoeld in artikel XVIC, tweede lid, van het belastingplan wordt bij het verzoek een afschrift overgelegd van de in dat lid bedoelde vergunning of het vergunningbewijs. Indien artikel XVIC, tweede lid, onderdeel b, van het belastingplan toepassing vindt, wordt bij het verzoek om teruggaaf een afschrift overgelegd van de delen I en II van het kentekenbewijs dat ingevolge [artikel 36, tweede lid, van de Wegenverkeerswet 1994](../../wet/wegenverkeerswet/1994/BWBR0006622/README.md) voor de taxi is afgegeven.   
8.  Indien de houder van de autobus, de bestelauto of de taxi een ander is of is geweest dan degene te wiens naam de in het vierde, vijfde en zevende lid bedoelde vergunning, het inschrijvingsbewijs, vergunningbewijs, afschrift of uittreksel is gesteld, kan de inspecteur op verzoek de teruggaaf verlenen aan degene te wiens naam de vergunning, het inschrijvingsbewijs, vergunningbewijs, afschrift of uittreksel is gesteld, indien deze bij het verzoek om teruggaaf een door de houder van het vervoermiddel ondertekende machtiging overlegt.   
9.  Met betrekking tot een in het buitenland geregistreerde autobus, bestelauto of taxi, wordt bij het verzoek om teruggaaf een in het land van registratie afgegeven bescheid overgelegd waaruit blijkt dat vergunning of anderszins toestemming is verleend tot het beroepsmatig vervoer van goederen of personen.   

### Artikel  4  

De regeling treedt in werking met ingang van 1 januari 2001, met dien verstande dat artikel 3, tweede en zevende tot en met negende lid, voorzover deze leden betrekking hebben op taxi's, in werking treden op het tijdstip waarop artikel XVIC van het belastingplan in werking treedt.  

### Artikel  5  

Deze regeling wordt aangehaald als: Uitvoeringsregeling verruiming artikel 71a Wet op de accijns.  
Deze regeling zal met de toelichting in de Staatscourant worden geplaatst.   

De 
Staatssecretaris van Financiën, 
W.J.Bos    
