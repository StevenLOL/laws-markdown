<meta http-equiv='Content-Type' content='text/html; charset=utf-8' />

##Uitvoeringsregeling Registratiewet 1970

De Staatssecretaris van Financiën,  
Handelende na overleg met de Staatssecretaris van Veiligheid en Justitie;

Gelet op de artikelen 1, 3, 6, 7, 7a, 8 en 13 van de Registratiewet 1970, artikel 6 van de Wet op het centraal testamentenregister en artikel 18 van de Wet op belastingen van rechtsverkeer;
Besluit:     
### Hoofdstuk  1  

####Definitiebepalingen

### Artikel  1  

Deze regeling verstaat onder: 

a.  *de wet:* de Registratiewet 1970;  

b.  *de inspecteur:* de landelijk directeuren en de directeur van de organisatieonderdelen, genoemd in artikel 3, eerste lid, onderdelen a1 en a2, van de Uitvoeringsregeling Belastingdienst 2003;  

c.  *de inspectie:* het organisatieonderdeel, genoemd in artikel 3, eerste lid, onderdelen a1 of a2, van de Uitvoeringsregeling Belastingdienst 2003;  

d.  *het register:* het register, bedoeld in artikel 1, tweede lid, onderdeel a, van de wet;  

e.  *het repertorium:* het repertorium, bedoeld in artikel 7 van de wet;  

f.  *elektronisch afschrift:*in digitale vorm uitgegeven afschrift in de zin van artikel 49, eerste lid, onderdeel a, van de Wet op het notarisambt van een notariële akte, dat is voorzien van een elektronische handtekening van de notaris die voldoet aan de eisen omschreven in artikel 15a, tweede lid, van Boek 3 van het Burgerlijk Wetboek en aan de daartoe door de KNB, in overeenstemming met de Belastingdienst, opgestelde richtlijnen;  

g.  *renvooien:* de bijvoegingen, veranderingen en doorhalingen, die op de kant of aan de voet van de akte zijn vermeld, mits daarbij de plaats in de akte is aangegeven waarop zij betrekking hebben.   

### Hoofdstuk  2  

####Registratie van notariële akten langs elektronische weg bij de KNB

### Artikel  2  

1.  Het register bevat een elektronisch afschrift van elke ter registratie aangeboden akte als bedoeld in de artikelen 3 en 4 van de wet.   
2.  De registratie, bedoeld in artikel 1, tweede lid, onderdeel a, van de wet, en de vermelding van de gegevens, bedoeld in het derde lid, geschieden overeenkomstig de door de KNB, in overeenstemming met de Belastingdienst, daartoe opgestelde richtlijnen.   
3.  Bij de registratie van een akte, bedoeld in artikel 4, eerste lid, van de wet, worden ten minste de gegevens, bedoeld in artikel 3, eerste lid, onderdelen a, b en c, vermeld.   
4.  De notaris ontvangt ter bevestiging van de registratie van een akte een elektronisch ontvangstbericht met de datum van de registratie van die akte.   
5.  De gegevens in het register en het repertorium betreffende een notariële akte worden ten minste 31 jaar bewaard.  

### Artikel  3  

1.  De inschrijving, bedoeld in artikel 7 van de wet, in het repertorium omvat voor elke akte ten minste: 

a. een doorlopend volgnummer;  

b. de dagtekening van de akte;  

c. de soort van de akte;  

d. van ten minste een van de bij de akte optredende partijen: 

1°. bij natuurlijke personen: de naam, met inbegrip van de voornamen, en de woonplaats;  

2°. bij niet-natuurlijke personen: de statutaire naam en de woonplaats;    

e. de vermelding of het een in minuut dan wel in originali verleden akte betreft;  

f. het aantal renvooien en het aantal annexen;  

g. de dagtekening van de registratie, wanneer deze heeft plaatsgehad.   Doorhalingen in het repertorium blijven zichtbaar.   
2.  De notaris schrijft de door hem verleden akten dagelijks in het repertorium in, uiterlijk de dag nadat een akte is verleden. De artikelen 1 en 3 van de Algemene termijnenwet zijn van overeenkomstige toepassing.   
3.  De inschrijving in het repertorium geschiedt overeenkomstig de daartoe door de KNB, in overeenstemming met de Belastingdienst, opgestelde richtlijnen.  

### Artikel  4  

1.  De notaris doet aangifte overdrachtsbelasting als bedoeld in artikel 21a, eerste lid, van de Uitvoeringsregeling Algemene wet inzake rijksbelastingen 1994, via de KNB bij de inspecteur door registratie van de akte, bedoeld in artikel 3 van de wet, alsmede door het insturen van een elektronisch bericht overeenkomstig de door de KNB, in overeenstemming met de Belastingdienst, daartoe opgestelde richtlijnen, dat ten minste de volgende gegevens omvat: 

a. het verschuldigde bedrag;  

b. de vermelding of sprake is van meegeleverde roerende zaken;  

c. de vermelding of een beroep op een vrijstelling wordt gedaan.     
2.  Als tijdstip van het doen van aangifte overdrachtsbelasting bij de inspecteur geldt het tijdstip waarop het elektronische afschrift en het elektronische bericht de KNB hebben bereikt. Als tijdstip van ontvangst door de inspecteur van de berichten inzake de overdrachtsbelasting waarmee een aangifte wordt gecorrigeerd, waarmee bezwaar wordt gemaakt of waarmee een verzoek wordt ingediend, geldt het tijdstip waarop dat bericht de KNB heeft bereikt. De inzending van de berichten, bedoeld in de eerste en tweede volzin, geschiedt overeenkomstig de door de KNB, in overeenstemming met de Belastingdienst, daartoe opgestelde richtlijnen.   
3.  De KNB draagt zorg voor onverwijlde doorzending van het elektronische bericht, bedoeld in het eerste lid, en de berichten, bedoeld in het tweede lid, op de wijze zoals is vastgesteld in overleg tussen de KNB en de Belastingdienst waarbij bij verzending van het elektronische bericht een verwijzing wordt opgenomen naar de desbetreffende akte.  

### Artikel  5  

De notaris draagt ervoor zorg dat de elektronische middelen waarmee hij toegang heeft tot het register en het repertorium en waarmee hij de gegevens verstrekt ten behoeve van de aangifte overdrachtsbelasting voldoen aan de daarvoor door de KNB gestelde eisen. 

### Artikel  6  

De KNB draagt zorg voor onverwijlde doorzending van de gegevens, bedoeld in artikel 7a, eerste lid, van de wet, op de wijze zoals is vastgesteld in overleg tussen de KNB en de Belastingdienst. 

### Artikel  7  

De verplichtingen van notarissen, genoemd in de wet, gelden jegens iedere inspecteur. 

### Artikel  8  

De KNB kan beschikken over gegevens uit het repertorium indien dat noodzakelijk is voor het voldoen aan haar wettelijke taken. De KNB draagt zorg voor het onderhoud van het register en het repertorium. 

### Artikel  9  

Van een akte als bedoeld in artikel 42 van de Wet op het notarisambt, die niet is verleden in de Nederlandse taal, doet de inspecteur de vordering, bedoeld in artikel 6, tweede lid, van de wet, bij aangetekend schrijven aan de notaris blijken. Indien niet of niet tijdig aan de vordering wordt voldaan, stelt de inspecteur de KNB hiervan op de hoogte. 

### Hoofdstuk  3  

####De registratie van onderhandse akten bij de Belastingdienst

### Artikel  10  

De registratie door de inspecteur van een in de Friese of in een vreemde taal opgemaakte akte als bedoeld in artikel 1, tweede lid, onderdeel b, van de wet, geschiedt in de Nederlandse taal. 

### Artikel  11  

De registers, bedoeld in artikel 1, tweede lid, onderdeel b, van de wet, worden gehouden door de landelijk directeur van het organisatieonderdeel Belastingdienst/Semi massale processen, bedoeld in artikel 3, eerste lid, onderdeel a1, van de Uitvoeringsregeling Belastingdienst 2003. 

### Artikel  12  

1.  De aanbieding ter registratie van akten als bedoeld in artikel 1, tweede lid, onderdeel b, van de wet, geschiedt bij de inspecteur, bedoeld in artikel 11, bij het daartoe door de Belastingdienst opengestelde kantoor.   
2.  Het kantoor, bedoeld in het eerste lid, is voor het aanbieden van de akten ter registratie dagelijks van 9.00 uur tot 17.00 uur geopend, met uitzondering van de zaterdag, de zondag, algemeen erkende feestdagen in de zin van de Algemene termijnenwet en de bij of krachtens artikel 3 van die wet daarmee gelijkgestelde dagen.  

### Artikel  13  

1.  Akten als bedoeld in artikel 1, tweede lid, onderdeel b, van de wet worden door de inspecteur geregistreerd in het register Registratie, waarvan het model is opgenomen in bijlage A. De bladen kunnen tevens andere kolommen of gegevens inhouden dan uit dat model voortvloeit.   
2.  Van het register Registratie kunnen ter inspectie meer delen tegelijk worden aangehouden. De delen worden per deel doorlopend genummerd.   
3.  In het register Registratie wordt boven de eerste registratie betreffende de op eenzelfde dag aan de inspecteur aangeboden akten de datum van aanbieding vermeld en wel – met uitzondering van het jaartal – in letters.  

### Artikel  14  

De registratie in het register Registratie, bedoeld in artikel 13, omvat voor elke akte als bedoeld in artikel 1, tweede lid, onderdeel b, van de wet ten minste de volgende gegevens: 

a. een per registerdeel doorlopend volgnummer;  

b. de naam van de akte;  

c. van ten minste een van de bij de akte optredende partijen: 

1°. bij natuurlijke personen: de naam, met inbegrip van de voornamen, en de woonplaats;  

2°. bij niet-natuurlijke personen: de statutaire naam en de woonplaats;    

d. het aantal exemplaren van de akte dat tegelijk ter registratie is aangeboden;  

e. het aantal bladen van de akte;  

f. het aantal renvooien en het aantal annexen.   

### Artikel  15  

Ingeval een akte als bedoeld in artikel 1, tweede lid, onderdeel b, van de wet niet of niet door alle daarin als ondertekenaren aangeduide personen is ondertekend, wordt dit bij de registratie vermeld. 

### Artikel  16  

Tegelijk ter registratie aangeboden gelijksoortige akten als bedoeld in artikel 1, tweede lid, onderdeel b, van de wet, die door dezelfde persoon zijn aangeboden, kunnen tezamen worden geregistreerd onder een aantal volgnummers dat overeenkomt met het aantal akten. In dat geval worden de gegevens, bedoeld in artikel 14, slechts eenmaal vermeld, voor zover deze voor de verschillende akten gelijk zijn. 

### Artikel  17  

Bij de registratie van een akte als bedoeld in artikel 1, tweede lid, onderdeel b, van de wet worden door de inspecteur: 

a. de in de akte aangebrachte renvooien gewaarmerkt;  

b. genummerd en gewaarmerkt: 

1°. de bladen van uit meer bladen bestaande akten;  

2°. de annexen.     

### Artikel  18  

1.  De inspecteur stelt ten blijke van de registratie van een akte als bedoeld in artikel 1, tweede lid, onderdeel b, van de wet op de akte of, indien meer exemplaren van de akte tegelijk ter registratie zijn aangeboden, op alle exemplaren een door hem ondertekende verklaring van registratie.   
2.  In de verklaring worden vermeld: 

a. de plaats en dagtekening van de registratie;  

b. het nummer van het registerdeel waarin, alsmede het volgnummer waaronder de registratie heeft plaatsgehad;  

c. het aantal exemplaren van de akte dat tegelijk ter registratie is aangeboden, indien dat aantal meer dan een bedraagt;  

d. het aantal renvooien en het aantal annexen;  

e. de omstandigheid, bedoeld in artikel 15.     
3.  De dagtekening van de registratie wordt – met uitzondering van de eeuw – in letters gesteld.   
4.  Voor zover voor het stellen van de verklaring op de akte geen voldoende open ruimte is, wordt zij gesteld op een aan de akte te hechten vel papier.  

### Hoofdstuk  4  

####Overige bepalingen

### Artikel  19  

De inspecteur wordt tevens aangewezen als inspecteur van de rijksbelastingen, bedoeld in artikel 6, tweede lid, van de Wet op het centraal testamentenregister. 

### Artikel  20  

Wijzigt de Uitvoeringsregeling Algemene wet inzake rijksbelastingen 1994. 

### Artikel  21  

Als kosten als bedoeld in artikel 13a, tweede lid, van de wet komen voor vergoeding in aanmerking de werkelijk gemaakte kosten op basis van nacalculatie door of ten laste van de KNB die noodzakelijk zijn ten behoeve van de uitoefening van de in de wet aan de KNB opgedragen taken zoals deze tussen de KNB en de Belastingdienst zijn vastgesteld dan wel op verzoek van beide partijen door een onafhankelijke ter zake deskundige derde partij. Vijf jaren na eerste ingebruikname van het door de KNB, in overeenstemming met de Belastingdienst, te ontwikkelen systeem van registratie langs elektronische weg, vindt een evaluatie van de wet, haar uitvoering en dit systeem van vergoeding plaats. 

### Artikel  22  

Tot de datum, bedoeld in artikel V, eerste lid, van de Wet elektronische registratie notariële akten, blijven met betrekking tot akten van notarissen, het repertorium en de aangifte overdrachtsbelasting de Uitvoeringsbeschikking Registratiewet 1970 en artikel 21a, eerste lid, van de Uitvoeringsregeling Algemene wet inzake rijksbelastingen 1994 van toepassing zoals deze luidden onmiddellijk voorafgaande aan de inwerkingtreding van deze regeling. Indien ten aanzien van een notaris een beschikking is genomen als bedoeld in artikel V, tweede lid, van de Wet elektronische registratie notariële akten, treedt de in die beschikking vermelde datum in de plaats van de datum, bedoeld in de eerste volzin. 

### Artikel  23  

De Uitvoeringsbeschikking Registratiewet 1970 wordt ingetrokken. 

### Artikel  24  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst. 

### Artikel  25  

1.  Deze regeling wordt aangehaald als: Uitvoeringsregeling Registratiewet 1970.   
2.  Deze regeling zal met de toelichting in de Staatscourant worden geplaatst.  

's-Gravenhage 
10 oktober 2013   

De 
Staatssecretaris van Financiën, 
F.H.H. Weekers    

### Bijlage  A  

Behorende bij artikel 13, eerste lid, van de Uitvoeringsregeling Registratiewet 1970 ![252378](http://wetten.overheid.nl/Illustration/252378)

