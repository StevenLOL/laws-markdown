<meta http-equiv='Content-Type' content='text/html; charset=utf-8' />

##Schattingsbesluit emolument huisvesting Koninklijke marechaussee

De Staatssecretaris van Defensie,  
Gelet op artikel 2, onderdeel II, sub b, van het Besluit uitvoering Algemene militaire pensioenwet;
Besluit:    

### Artikel  1  

In deze regeling wordt verstaan onder:   a. militair:  beroepsmilitair beneden de rang van tweede-luitenant bij het wapen der Koninklijke marechaussee die is aangesteld voor onbepaalde tijd;    b. emolument huisvesting:  het emolument huisvesting, genoemd in artikel 2, onderdeel II, sub b, van het Besluit uitvoering Algemene militaire pensioenwet;    c. grondslagperiode:  het inkomenstijdvak dat voor de vaststelling van de pensioengrondslag, bedoeld in artikel C 1 van de Algemene militaire pensioenwet in aanmerking is genomen;    d. bevordering in rang:  bevordering, bedoeld in de art. 30, eerste lid, onderdeel b van de Beschikking inkomsten militairen land- en luchtmacht 1969;    e. laatstgenoten bezoldiging:  bezoldiging in de zin van de Beschikking inkomsten militairen land- en luchtmacht 1969, te rekenen naar de laatste dag van de grondslagperiode, dan wel de laatste dag van het gedeelte van de grondslagperiode, dat voorafgaat aan een bevordering in rang.     

### Artikel  2  

1.  Het emolument huisvesting wordt bij de vaststelling van de voor de militair geldende pensioengrondslag, bedoeld in artikel C 1 van de Algemene militaire pensioenwet geschat op een geldswaarde van: 

a. 4% van de laatstgenoten bezoldiging, indien de militair op de dag voor zijn ontslag uit werkelijke dienst op dat emolument aanspraak had en nog niet voor de derde maal sinds 1 juli 1988 in rang is bevorderd;  

b. 2%, van de laatstgenoten bezoldiging, indien de militair op de dag voor zijn ontslag uit werkelijke dienst op dat emolument aanspraak had en voor de derde maal sinds 1 juli 1988 in rang is bevorderd;  

c. nihil, indien de militair voor de vierde maal sinds 1 juli 1988 in rang is bevorderd.     
2.  Indien de militair anders dan als wachtgelder is ontslagen en tijdens zijn grondslagperiode voor de derde of vierde maal sinds 1 juli 1988 in rang is bevorderd, wordt de ingevolge het eerste lid, onderdeel a of b bedoelde dag voor zijn ontslag gelijkgesteld met de dag voorafgaande aan die waarop die bevordering in rang heeft plaatsgehad. In dat geval worden de van toepassing zijnde onderdelen a, b of c elk voor het gedeelte waarvoor zij op de grondslagperiode betrekking hebben voor de berekening van de pensioengrondslag van de militair in aanmerking genomen.   

### Artikel  3  

Deze regeling kan worden aangehaald als Schattingsbesluit emolument huisvesting Koninklijke marechaussee.  

### Artikel  4  

Deze regeling treedt in werking met ingang van de eerste dag van de maand, volgende op die waarin deze regeling in de Staatscourant wordt geplaatst en werkt, behoudens voor pensioenen over een vóór die eerste dag liggende periode, terug tot en met 1 juli 1988.  
Deze regeling zal met de toelichting in de Staatscourant worden geplaatst.   

De 
Staatssecretaris van Defensie, 
J.C.Gmelich Meijling    
