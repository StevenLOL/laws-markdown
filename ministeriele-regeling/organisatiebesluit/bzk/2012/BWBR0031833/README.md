<meta http-equiv='Content-Type' content='text/html; charset=utf-8' />

##Organisatiebesluit BZK 2012

De Minister van Binnenlandse Zaken en Koninkrijksrelaties in overeenstemming met de Minister voor Immigratie, Integratie en Asiel,  
Gelet op [artikel 3, tweede lid, van het Coördinatiebesluit organisatie en bedrijfsvoering rijksdienst 2011](../../../../../KB/coördinatiebesluit/organisatie/en/bedrijfsvoering/rijksdienst/2011/BWBR0029514/README.md);
Besluit vast te stellen het navolgende Organisatiebesluit:     
### Hoofdstuk  1  

####Inleidende bepalingen

### Artikel  1  

In dit besluit wordt verstaan onder: 

a. *Ministerie:* Ministerie van Binnenlandse Zaken en Koninkrijksrelaties;  

b. *bewindspersonen:* Minister van Binnenlandse Zaken en Koninkrijksrelaties en de Minister voor Immigratie, Integratie en Asiel;  

c. *capaciteitsplan:* schriftelijk stuk waarin de uitwerking van de flexibele organisatiestructuur van een dienstonderdeel wordt vastgelegd evenals de verdeling van de formatie binnen deze structuur.    

### Hoofdstuk  2  

####Hoofd- en overlegstructuur

### Artikel  2  

1.  De hoofdstructuur van het Ministerie bestaat uit de volgende dienstonderdelen: 

a. de Algemene Leiding (ALGL);  

b. het directoraat-generaal Organisatie en Bedrijfsvoering Rijk (DGOBR);  

c. het directoraat-generaal Wonen, Bouwen en Integratie (DGWBI);  

d. het directoraat-generaal Bestuur en Koninkrijksrelaties (DGBK);  

e. het directoraat-generaal Vreemdelingenzaken (DGVZ);  

f. de baten-lastendienst Rijksgebouwendienst (RGD);  

g. de Algemene Inlichtingen- en Veiligheidsdienst (AIVD);  

h. het Bureau Algemene Bestuursdienst (BABD);  

i. de Dienst Concernstaf en Bedrijfsvoering (DCB);  

j. de baten-lastendienst Dienst van de Huurcommissie (DHC).     
2.  De dienstonderdelen bestaan uit organisatieonderdelen waarvan de inrichting nader kan worden beschreven op een wijze als bedoeld in artikel 15, tweede lid.   
3.  Het onder lid 1 sub a genoemde onderdeel ressorteert onder de Minister van Binnenlandse Zaken en Koninkrijksrelaties.   
4.  Het onder lid 1 sub e genoemde onderdeel ressorteert wat betreft beleid en uitvoering onder de Minister voor Immigratie, Integratie en Asiel.   
5.  De overige in het eerste lid genoemde dienstonderdelen ressorteren onder de Algemene Leiding van het Ministerie, met uitzondering van de DHC die ressorteert onder het bestuur van de Huurcommissie.   

### Artikel  3  

1.  Er is een Bestuursraad Binnenlandse Zaken en Koninkrijksrelaties (BR).   
2.  De Bestuursraad is samengesteld uit de Secretaris-generaal, de directeuren-generaal Organisatie en Bedrijfsvoering Rijk, Bestuur en Koninkrijksrelaties, Algemene Bestuursdienst, Wonen, Bouwen en Integratie, Vreemdelingenzaken, het hoofd van de Algemene Inlichtingen- en Veiligheidsdienst en de hoofddirecteur Dienst Concernstaf en Bedrijfsvoering. De leden kunnen zich incidenteel laten vervangen door hun plaatsvervangers of, in uitzonderlijke gevallen, door een andere rechtstreeks onder hen ressorterende functionaris. De directeur Financieel-economische Zaken heeft een permanente uitnodiging tot het als adviseur bijwonen van de Bestuursraad.   
3.  Het overleg in de Bestuursraad heeft, onverminderd het bepaalde in de departementale mandaat- en volmachtbesluiten over de bevoegdheden van de afzonderlijke leden van de Bestuursraad ten aanzien van de onderwerpen die in het overleg aan de orde komen, ten doel het bespreken van respectievelijk het bereiken van overeenstemming over de departementale beleids- en beheerskaders en het toezien op de uitvoering van deze kaders.   
4.  Al hetgeen in de vergaderingen aan de orde komt is vertrouwelijk, voor zover niet anders is besloten of uit de wet voortvloeit.   
5.  De directeur Bestuursondersteuning voert het secretariaat van de Bestuursraad.   
6.  De Bestuursraad regelt de eigen werkwijze.   

### Artikel  4  

1.  Er is een Centraal HRM-beraad.   
2.  Het Centraal HRM-beraad is samengesteld uit de Secretaris-generaal, de directeuren-generaal Organisatie en Bedrijfsvoering Rijk, Bestuur en Koninkrijksrelaties, Algemene Bestuursdienst, Wonen, Bouwen en Integratie, Vreemdelingenzaken en Rijksgebouwendienst, de hoofddirecteur Dienst Concernstaf en Bedrijfsvoering, het hoofd van van de Algemene Inlichtingen- en Veiligheidsdienst, de hoofddirecteur Immigratie- en Naturalisatiedienst en de directeur Personeel en Organisatie van de Dienst Concernstaf en Bedrijfsvoering. De leden kunnen zich incidenteel laten vervangen door hun plaatsvervangers.   
3.  Het overleg in het Centraal HRM-beraad heeft, onverminderd het bepaalde in de departementale mandaat- en volmachtbesluiten over de bevoegdheden van de afzonderlijke leden van het Centraal HRM-beraad ten aanzien van de onderwerpen die in het overleg aan de orde komen, ten doel het bespreken respectievelijk het bereiken van overeenstemming over aspecten van het departementale personeelsbeleid en personele aangelegenheden alsmede het toezien op de uitvoering hiervan. In het overleg komen in ieder geval de volgende aangelegenheden aan de orde. 

a. de ontwikkeling van het departementale HRM-beleid in brede zin;  

b. de beleidsontwikkeling van management-development bij het Ministerie;  

c. de benoeming van functionarissen in schaal 14 en hoger bij het Ministerie;  

d. de werkzaamheden van het Centraal HRM-beraad met betrekking tot de personeelsschouw, zoals aangegeven in het departementale beleid terzake.     
4.  Al hetgeen in de vergaderingen aan de orde komt is vertrouwelijk, voor zover niet anders is besloten of uit de wet voortvloeit.   
5.  De MD-adviseur van de directie Personeel en Organisatie voert het secretariaat van het centraal HRM-beraad.   
6.  Het Centraal HRM-beraad regelt de eigen werkwijze.   

### Artikel  5  

1.  Er is een Audit Comité.   
2.  Het Audit Comité is samengesteld uit de leden van de Bestuursraad, de directeur Financieel-economische Zaken en een lid van het managementteam van de Auditdienst Rijk (ADR). Aan het Audit Comité zijn één of twee externe deelnemers toegevoegd.   
3.  Het Audit Comité vergadert vier maal per jaar, waarvan in ieder geval tweemaal per jaar in voltallige samenstelling.   
4.  Het Audit Comité bespreekt de volgende onderwerpen en adviseert terzake: 

a. belangrijke rijksbrede of externe ontwikkelingen die de sturing en beheersing van het departement raken;  

b. de bedrijfsvoering en de opzet en werking van het management control systeem;  

c. het samenstel van en de samenhang tussen de producten vanuit control, audit en certificering;  

d. het auditjaarplan en de daarin voorgenomen onderzoeken;  

e. de uitkomsten van de bedrijfsvoeringonderzoeken en de verwerking ervan.     
5.  De Bestuursraad besluit – gehoord het Audit Comité – over zo nodig te treffen maatregelen.   
6.  Al hetgeen in de vergaderingen aan de orde komt is vertrouwelijk, voor zover niet anders is besloten of uit de wet voortvloeit.   
7.  De directie Financieel-economische Zaken voert het secretariaat van het Audit Comité.   
8.  Het Audit Comité regelt de eigen werkwijze.   

### Hoofdstuk  3  

####Dienstonderdelen

### Paragraaf  3.1  

####Algemene Leiding

### Artikel  6  

1.  De Algemene Leiding bestaat uit de Secretaris-generaal.   
2.  De Secretaris-generaal is belast met de ambtelijke leiding van het Ministerie. Tot deze taak behoort in ieder geval: 

a. het informeren en adviseren van de bewindspersonen over aangelegenheden, de bewindspersonen of het Ministerie betreffende;  

b. het zorgdragen voor de coördinatie en integratie van beleidsvoorbereiding, beleidsontwikkeling en beleidsuitvoering binnen het Ministerie;  

c. het uitoefenen van de algemene controlfunctie bij het Ministerie;  

d. het rechtstreeks leiding geven aan de directeuren-generaal, het hoofd van de Algemene Inlichtingen- en Veiligheidsdienst en de hoofddirecteur van de dienst Concernstaf en Bedrijfsvoering;  

e. het voorzitterschap van de Bestuursraad, het Centraal HRM-beraad en het Audit Comité;  

f. het zorgdragen voor het nemen van besluiten over - en het geven van algemene aanwijzingen ten aanzien van het algemene beleid en beheer inzake de bedrijfsvoering en de formatie van het Ministerie;  

g. het voeren van overleg met de Groepsondernemingsraad (als bestuurder in de zin van de [WOR](../../../../../wet/wet/op/de/ondernemingsraden/BWBR0002747/README.md)) en de centrales van verenigingen van ambtenaren, bedoeld in [artikel 113 van het Algemeen Rijksambtenarenreglement](../../../../../AMvB/algemeen/rijksambtenarenreglement/BWBR0001950/README.md);  

h. het optreden als gemachtigd ambtenaar in de zin van de Uitvoeringsregeling openbaarheid van bestuur Binnenlandse Zaken;  

i. het plegen van inhoudelijke afstemming met de volgende organisatieonderdelen: 

– de projectdirectie Nieuwbouw (PN);  

– het gemeenschappelijke secretariaat van de Raad voor het openbaar bestuur en de Raad voor de financiële verhoudingen (sRob/Rfv);    

j. het toezicht op het beheer van de Kiesraad (KR) en toezicht op het Bureau Architectenregister;  

k. het beheersmatig aansturen van de Rijksvertegenwoordiger voor de openbare lichamen Bonaire, Sint Eustatius en Saba.     
3.  De in dit artikel, tweede lid onder onderdeel i genoemde organisatieonderdelen, vallen onder beheersmatige leiding van de hoofddirecteur van de Dienst Concernstaf en Bedrijfsvoering.   

### Paragraaf  3.2  

####Directoraat-generaal Organisatie en Bedrijfsvoering Rijk

### Artikel  7  

1.  Het directoraat-generaal Organisatie en Bedrijfsvoering Rijk staat onder leiding van een directeur-generaal.   
2.  Het directoraat-generaal heeft tot taak zorg te dragen voor een integrale aanpak op het terrein van bedrijfsvoering van de Rijksoverheid door: 

a. het stellen van kaders op de onderscheiden terreinen van de bedrijfsvoering;  

b. het bevorderen, realiseren en (doen) in stand houden van samenwerking en gezamenlijke uitvoeringsorganisaties;  

c. het in programma’s (doen) realiseren van Rijksbrede voorzieningen op het terrein van de bedrijfsvoering.     
3.  Het directoraat-generaal bestaat uit de volgende organisatieonderdelen: 

a. het bureau Directeur-generaal van het directoraat-generaal Organisatie en Bedrijfsvoering Rijk (BDGOBR);  

b. de directie Faciliteiten-, Huisvesting- en Inkoopbeleid Rijk (FHIR);  

c. de directie Organisatie en Personeelsbeleid Rijk (OPR);  

d. de directie Informatiseringsbeleid Rijk (IR);  

e. de programmadirectie Opdrachtgeverschap Rijkskantoren (POR);  

f. de Shared Services Organisatie ICT (SSO-ICT);  

g. de baten-lastendienst P-Direkt;  

h. de baten-lastendienst de Werkmaatschappij (DWM);  

i. de baten-lastendienst Doc-Direkt (D-Direkt);  

j. de baten-lastendienst Logius;  

k. de baten-lastendienst FM-Haaglanden (FMH);     

### Paragraaf  3.3  

####Directoraat-generaal Bestuur en Koninkrijksrelaties

### Artikel  8  

1.  Het directoraat-generaal Bestuur en Koninkrijksrelaties staat onder leiding van een directeur-generaal.   
2.  Het directoraat-generaal draagt zorg voor het bestuurlijk en ambtelijk functioneren van de publieke sector in Nederland en voor de handhaving en uitvoering van het Statuut van het Koninkrijk, door het uitvoeren van de volgende taken: 

a. het bevorderen van een doelmatig, doeltreffend en democratisch openbaar bestuur, waaronder begrepen de relaties met de overige onderdelen van het Koninkrijk, de Europese Unie en andere internationale instellingen;  

b. het zorgdragen voor een goede en adequate organisatie met betrekking tot het Nederlandse openbaar bestuur, o.a. met betrekking tot de financiën van gemeenten en provincies (het Gemeentefonds, BES-fonds en het Provinciefonds);  

c. het in overleg met de overige ministeries zorgdragen voor goede interbestuurlijke relaties, beredeneerd vanuit de eigenstandige positie van provincies en gemeenten;  

d. het zorgdragen voor de kwaliteit, integriteit, diversiteit en veiligheid van het overheidpersoneel;  

e. het ontwikkelen van een adequate dienstverlening en vermindering van regeldruk;  

f. het zorgdragen voor een goed Gemeenschappelijke Basis Administratiestelsel en voor een goed functionerend reisdocumentenstelsel en het daarbij behorende persoonsinformatiebeleid;  

g. het zorgdragen voor goede relaties met - en coördinatie van de samenwerking met Caribisch Nederland, Curaçao, Aruba en St. Maarten;  

h. het verlenen van brede (bedrijfsvoerings)dienstverlening en/of -capaciteit aan (het primaire proces) van de departementale units alsmede politie en brandweer in Caribisch Nederland;  

i. het ter beschikking stellen van mensen en middelen aan de Hoge Raad van Adel en het College Financieel Toezicht.     
3.  Het directoraat-generaal bestaat uit de volgende organisatieonderdelen: 

a. het bureau Directeur-generaal Bestuur en Koninkrijksrelaties (BDGBK);  

b. het bureau Verkenningen en Onderzoek (BVO)  

c. de directie Bestuur, Democratie en Financiën (BDF);  

d. de directie Arbeidszaken Publieke Sector (APS);  

e. de directie Burgerschap en Informatiebeleid (DBI);  

f. de directie Koninkrijksrelaties (KR);  

g. de Rijksdienst Caribisch Nederland (RCN);  

h. de baten-lastendienst Basisadministratie, Persoonsgegevens en Reisdocumenten (BPR).     

### Paragraaf  3.4  

####Directoraat-generaal Wonen, Bouwen en Integratie

### Artikel  9  

1.  Het directoraat-generaal Wonen, Bouwen en Integratie staat onder leiding van een directeur-generaal.   
2.  Het directoraat-generaal draagt zorg voor: 

a. een functionerende woningmarkt met aandacht voor keuzevrijheid en betaalbaarheid;  

b. betaalbare woningen voor lagere inkomensgroepen, de aansluiting op de woningmarkt van bijzondere aandachtsgroepen;  

c. het bevorderen dat woningcorporaties het publiek belang behartigen en toezicht hierop;  

d. het ontwikkelen en uitvoeren van (internationaal afgestemd) beleid gericht op inburgering, remigratie en integratie;  

e. het vergroten van economische, sociale en culturele participatie van allochtone en autochtone doelgroepen;  

f. het garanderen van een minimum bouwtechnische kwaliteit en gebruikskwaliteit van bouwwerken;  

g. het bevorderen van het tot stand komen van voldoende woningen en de kwaliteit daarvan en het ontwikkelen van beleid op het gebied van energiebesparing in de gebouwde omgeving;  

h. invulling geven aan de rijksverantwoordelijkheid voor de leefbaarheid in Nederland door lokale partijen te stimuleren en ondersteunen bij het integraal versterken van de leefbaarheid in buurten, wijken en regio’s;  

i. het door middel van kennis onderbouwen en verantwoorden van beleid op het gebied van Wonen, Bouwen en Integratie;     
3.  Het directoraat-generaal Wonen, Bouwen en Integratie bestaat uit de volgende organisatieonderdelen: 

a. het bureau Directeur-generaal Wonen, Bouwen en Integratie (bDGWBI);  

b. de directie Woningbouw (Wb);  

c. de directie Woningmarkt (Wm);  

d. de directie Integratie en Samenleving (I&S);  

e. de directie Kennis en Verkenningen (K&V);  

f. de directie Woon- en Leefomgeving (W&L);     

### Paragraaf  3.5  

####Directoraat-generaal Vreemdelingenzaken

### Artikel  10  

1.  Het directoraat-generaal Vreemdelingenzaken staat onder leiding van een directeur-generaal.   
2.  Het directoraat-generaal draagt zorg voor: 

a. het uitvoeren van de vreemdelingenwetgeving en van de [Rijkswet op het Nederlanderschap](../../../../../rijkswet/rijkswet/op/het/nederlanderschap/BWBR0003738/README.md);  

b. een gereglementeerde en beheerste toelating van vreemdelingen tot Nederland, een gereglementeerd en beheerst verblijf in - en vertrek uit Nederland en een gereglementeerde en beheerste terugkeer van vreemdelingen;  

c. het voeren van de regie op de keten van toegang, toelating, toezicht en terugkeer van vreemdelingen;  

d. het adviseren van de regering over het vreemdelingenrecht en het -beleid en over het naturalisatie- en nationaliteitsrecht.     
3.  Het directoraat-generaal Vreemdelingenzaken bestaat uit de volgende organisatieonderdelen: 

a. het bureau Directeur-generaal Vreemdelingenzaken;  

b. het bureau Regie en Besturing;  

c. de directie Migratiebeleid (DMB);  

d. de programmadirectie Identiteitsmanagement en Immigratie (IDMI);  

e. de dienst Terugkeer en Vertrek (DT&V);  

f. de baten-lastendienst Immigratie- en Naturalisatiedienst (IND);  

g. het secretariaat van de Adviescommissie voor Vreemdelingenzaken (AVCVZ);  

h. het secretariaat Commissie Integraal Toezicht Terugkeer (CITT).     

### Paragraaf  3.6  

####Rijksgebouwendienst

### Artikel  11  

1.  De Rijksgebouwendienst staat onder leiding van een directeur-generaal.   
2.  De Rijksgebouwendienst voert de taken uit genoemd in het [Besluit Rijksgebouwendienst 1999](../../../../../KB/besluit/rijksgebouwendienst/1999/BWBR0009888/README.md).   
3.  De Rijksgebouwendienst bestaat uit de volgende onderdelen: 

a. de directie Vastgoed;  

b. de directie Projecten;  

c. de directie Beheer;  

d. de directie Advies en Architecten;  

e. de directie Bedrijfs- en Bestuurszaken;  

f. atelier Rijksbouwmeester.     

### Paragraaf  3.7  

####Dienst van de Huurcommissie

### Artikel  12  

1.  De Dienst van de Huurcommissie staat onder leiding van het bestuur van de Huurcommissie bedoeld in de [Uitvoeringswet huurprijzen woonruimte](../../../../../wet/uitvoeringswet/huurprijzen/woonruimte/BWBR0014315/README.md).   
2.  De Dienst van de Huurcommissie heeft de taken bedoeld in de [artikelen 4](../../../../../wet/uitvoeringswet/huurprijzen/woonruimte/BWBR0014315/README.md) en [5 van de Uitvoeringswet huurprijzen woonruimte](../../../../../wet/uitvoeringswet/huurprijzen/woonruimte/BWBR0014315/README.md).   
3.  De Dienst van de Huurcommissie is als baten-lastendienst in beheersmatige zin ondergebracht bij het directoraat-generaal Wonen, Bouwen en Integratie.   

### Paragraaf  3.8  

####Algemene Inlichtingen- en Veiligheidsdienst

### Artikel  13  

1.  De Algemene Inlichtingen- en Veiligheidsdienst staat onder leiding van een hoofd en een plaatsvervangend hoofd.   
2.  De Algemene Inlichtingen- en Veiligheidsdienst heeft de taken, bedoeld in [artikel 6 van de Wet op de inlichtingen- en veiligheidsdiensten 2002](../../../../../wet/wet/op/de/inlichtingen-/en/veiligheidsdiensten/2002/BWBR0013409/README.md).   
3.  De Algemene Inlichtingen- en Veiligheidsdienst bestaat uit de volgende organisatieonderdelen: 

a. de Eenheid Strategie en Beleid (S&B);  

b. de Eenheid Kenniscentrum Verandermanagement & Innovatie (KVI);  

c. de Eenheid Dienstencentrum (DC);  

d. de Eenheid Binnenlandse Veiligheid (BV);  

e. de Eenheid Veiligheidsonderzoeken (VO);  

f. de Eenheid Inlichtingen Buitenland (IB);  

g. de Eenheid Nationaal Bureau Verbindingsbeveiliging (NBV);  

h. de Eenheid Regie (ER);  

i. de Eenheid Trendanalyse & Fenomeenonderzoek (Terra);  

j. de Eenheid Operationele Expertise & Ondersteuning (OPEX);  

k. de Eenheid Informatie Management (IM).     

### Paragraaf  3.9  

####Bureau Algemene Bestuursdienst

### Artikel  14  

1.  Het Bureau Algemene Bestuursdienst staat onder leiding van een directeur-generaal.   
2.  Het Bureau ABD heeft de volgende taken: 

a. het bijdragen aan de versterking van het management door beleid te ontwikkelen en uit te voeren op het gebied van management development;  

b. het ontwikkelen van instrumenten nodig voor de realisatie van het beleid;  

c. het ontwikkelen van producten en diensten ter bevordering van de ontwikkeling van managers;  

d. het adviseren en begeleiden van individuele managers op gebied van opleiding en in hun (loopbaan)ontwikkeling;  

e. het bijdragen aan de beschikbaarheid van managers en aan talentontwikkeling;  

f. het waar nodig realiseren van strategisch advies en/of de bezetting met tijdelijke capaciteit;  

g. het zorgen voor loopbaanbegeleiding en fungeren als gedelegeerd werkgever voor het topmanagement van de Rijksdienst.     
3.  Het bureau bestaat uit de volgende organisatieonderdelen: 

a. het bureau Directeur-generaal van het Bureau Algemene Bestuursdienst  

b. de directie Management Development Rijk;  

c. afdeling Werkgeverschap en Arbeidsvoorwaarden;  

d. afdeling Advies en Interim Management;  

e. afdeling MD Politie;  

f. ABD Topconsult.     

### Paragraaf  3.10  

####Dienst Concernstaf en Bedrijfsvoering

### Artikel  15  

1.  De dienst Concernstaf en Bedrijfsvoering staat onder leiding van een hoofddirecteur.   
2.  De dienst heeft de volgende taken: 

a. de concernsturing en de strategische advisering van de Bestuursraad;  

b. de dienstverlening en vakinhoudelijke advisering ten behoeve van het beleid van de bedrijfsvoering;  

c. de ondersteuning en het beheer van de bedrijfsprocessen.     
3.  De dienst bestaat uit de volgende organisatieonderdelen: 

d. het bureau Dienst Concernstaf en Bedrijfsvoering en CIO Office (bDCB/CIO-office);  

e. het bureau Regie Bedrijfsvoering BZK en CDI-office (bRB)  

f. de directie Bestuursondersteuning (BO);  

g. de directie Financieel-economische Zaken (FEZ);  

h. de directie Constitutionele Zaken en Wetgeving (CZW);  

i. de directie Communicatie (C);  

j. de directie Personeel en Organisatie (PO);  

k. de Projectdirectie Nieuwbouw (PN)  

l. het gemeenschappelijk secretariaat van de Raad voor het openbaar bestuur (Rob) en de Raad voor de financiële verhoudingen (Rfv)     
4.  De hoofddirecteur Dienst Concernstaf en Bedrijfsvoering bekleedt de functie van coördinerend directeur Inkoop (CDI). Deze is verantwoordelijk voor: 

a. het stellen van kaders voor het inkoopbeleid van het ministerie;  

b. de coördinatie van de inkoopfunctie en het contractbeheer van het ministerie;  

c. de centrale ondersteuning en advisering bij inkoopvraagstukken.     
5.  De hoofddirecteur Dienst Concernstaf en Bedrijfsvoering bekleedt de functie van departementale Chief Information Officer (CIO). Deze is verantwoordelijk voor: 

a. het opstellen en coördineren van de departementale strategie en visie op de informatievoorziening voor bedrijfsvoering en beleid;  

b. het adviseren over risicobeheersing op het gebied van ICT en bij projecten of programma’s met een belangrijke ICT-component;  

c. het toezicht houden op en handhaven van de kaderstelling op de informatievoorziening en ICT binnen bedrijfsvoering en beleid;  

d. het volgen en vertalen van ICT-ontwikkelingen voor BZK.     

### Hoofdstuk  4  

####Overige bepalingen

### Paragraaf  4.1  

####Inrichting van de organisatie

### Artikel  16  

1.  De Minister stelt de inrichting van de organisatie vast conform het bepaalde in [artikel 3, tweede lid, van het Coördinatiebesluit organisatie en bedrijfsvoering rijksdienst 2011](../../../../../KB/coördinatiebesluit/organisatie/en/bedrijfsvoering/rijksdienst/2011/BWBR0029514/README.md).   
2.  De Secretaris-generaal is bevoegd tot het nader vaststellen van de inrichting van de onder het directoraat-generaal Organisatie en Bedrijfsvoering Rijk, het directoraat-generaal Bestuur en Koninkrijksrelaties, het directoraat-generaal Wonen, Bouwen en Integratie, het directoraat-generaal Vreemdelingenzaken, de Rijksgebouwendienst, het Bureau Algemene Bestuursdienst en de Dienst Concernstaf en Bedrijfsvoering ressorterende organisatieonderdelen, na advisering door de directeur Personeel en Organisatie. De Secretaris-generaal is bevoegd tot het nader vaststellen van de inrichting van de Algemene Inlichtingen- en Veiligheidsdienst op voordracht van het hoofd van die dienst en na advisering van de directeur Personeel en Organisatie. De Secretaris-generaal is tevens bevoegd tot het nader vaststellen van de inrichting van de Immigratie- en Naturalisatiedienst op voordracht van de hoofddirecteur van die dienst en na advisering van de directeur Personeel en Organisatie.   
3.  De directeuren-generaal Organisatie en Bedrijfsvoering Rijk, Bestuur en Koninkrijksrelaties, Algemene Bestuursdienst, Wonen, Bouwen en Integratie, Vreemdelingenzaken en Rijksgebouwendienst alsmede de hoofddirecteur Immigratie- en Naturalisatiedienst en de algemeen directeur van de dienst Terugkeer en Vertrek stellen met inachtneming van dit besluit ten behoeve van hun dienst- of organisatieonderdelen een capaciteitsplan vast.   

### Paragraaf  4.2  

####Overige taken

### Artikel  17  

1.  Tot de taak van de directoraten-generaal, de Rijksgebouwendienst,de Algemene Inlichtingen- en Veiligheidsdienst, het bureau Algemene Bestuursdienst en de dienst Concernstaf en Bedrijfsvoering, behoort voorts de uitvoering van andere taken dan hiervoor genoemd, in opdracht van een bewindspersoon of de Secretaris-generaal, voor zover hogere wet- en regelgeving zich daartegen niet verzet.   
2.  Tot de taak van de in dit besluit genoemde organisatieonderdelen, ressorterend onder de dienstonderdelen genoemd in het eerste lid, behoort voorts de uitvoering van andere taken dan vermeld, in opdracht van de bewindspersonen, de Secretaris-generaal of het diensthoofd, voor zover hogere wet- en regelgeving zich daartegen niet verzet.   

### Paragraaf  4.3  

####Beheer

### Artikel  18  

1.  De directeur Personeel en Organisatie is belast met het beheer van dit besluit.   
2.  De Secretaris-generaal, de directeurengeneraal, het hoofd van de Algemene Inlichtingen- en Veiligheidsdienst en de hoofddirecteur van de dienst Concernstaf en Bedrijfsvoering, ieder voor zover het hen aangaat, zijn verantwoordelijk voor een juiste, volledige en tijdige aanlevering aan de directeur Personeel en Organisatie van de gegevens die een goed beheer van dit besluit mogelijk maken.   
3.  Het beheer en de aanlevering van gegevens geschieden met inachtneming van de desbetreffende (richtlijnen inzake) administratieve organisatiebeschrijvingen.   

### Artikel  19  

Wijziging van dit besluit is voorbehouden aan de Minister van Binnenlandse Zaken en Koninkrijksrelaties in overeenstemming met de Minister voor Immigratie, Integratie en Asiel, en geschiedt op voordracht van de directeur Personeel en Organisatie.  

### Paragraaf  4.4  

####Slotbepalingen

### Artikel  20  

Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst en werkt terug tot en met 14 oktober 2010.  

### Artikel  21  

Dit besluit wordt aangehaald als: Organisatiebesluit BZK 2012.  

### Artikel  22  

Het [Organisatiebesluit BZK 2009](../../../../../ministeriele-regeling/organisatiebesluit/bzk/2009/BWBR0027412/README.md) wordt ingetrokken.  
Dit besluit zal met de toelichting in de Staatscourant worden geplaatst.  

De 
Minister van Binnenlandse Zaken en Koninkrijksrelaties,
J.W.E.Spies   
