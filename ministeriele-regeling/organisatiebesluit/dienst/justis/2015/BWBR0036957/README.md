<meta http-equiv='Content-Type' content='text/html; charset=utf-8' />

##Besluit van de directeur-generaal Straffen en Beschermen van het Ministerie van Veiligheid en Justitie van 13 augustus 2015, nr. 670191 houdende de organisatie van de dienstonderdelen bij de Justitiële uitvoeringsdienst toetsing, integriteit en screening (Organisatiebesluit Dienst Justis 2015)

De directeur-generaal Straffen en Beschermen van het Ministerie van Veiligheid en Justitie,  
Gelet op artikel 3, tweede lid, van het Coördinatiebesluit organisatie en bedrijfsvoering rijksdienst 2011;
Besluit:     
### Paragraaf   1  

####Algemeen

### Artikel  1  

De begrippen in artikel 1 van het Organisatiebesluit Ministerie van Veiligheid en Justitie 2015 zijn van overeenkomstige toepassing op dit besluit. 

### Artikel  2  

De Justitiële uitvoeringsdienst toetsing, integriteit en screening (Dienst Justis) heeft een hoofdstructuur bestaande uit de volgende sectoren: 

a. de sector Productie;  

b. de sector Bedrijfsvoering en Uitvoeringsbeleid.    

### Paragraaf   2  

####Sector Productie

### Artikel  3  

1.  De sector Productie voert de wettelijke taken uit die bij de organisatie zijn belegd.   
2.  De sector bestaat uit de volgende dienstonderdelen: 

a. de afdeling Verlening en Toetsing (V&T);  

b. de afdeling Centraal Orgaan Verklaring Omtrent het Gedrag (COVOG);  

c. de afdeling Bevordering Integriteitsbeoordelingen door het Openbaar Bestuur (BIBOB);  

d. de afdeling Toezicht Rechtspersonen, Analyse, Controle en Kennisgeving (TRACK);  

e. het Klant Contact Centrum (KCC).     

### Artikel  4  

1.  De afdeling Verlening en Toetsing (V&T) is belast met de voorbereiding en uitvoering van beslissingen van de minister aangaande: 

a. het verlenen, aanvullen, verlengen, schorsen en intrekken van akten van opsporingsbevoegdheid en de aanwijzing van categorieën of eenheden als bedoeld in artikel 142, eerste lid, onder b, van het Wetboek van Strafvordering alsmede het verlenen, weigeren en intrekken van ontheffingen, als bedoeld in het Besluit buitengewoon opsporingsambtenaar;  

b. het verlenen, verlengen en intrekken van een vergunning tot het in stand houden van een beveiligingsorganisatie of een recherchebureau, alsmede het verlenen, verlengen en intrekken van een toestemming tot leidinggeven aan een beveiligingsorganisatie of een recherchebureau, alsmede het opleggen en innen van een bestuurlijke boete als bedoeld in de Wet particuliere beveiligingsorganisaties en recherchebureaus;  

c. het erkennen van EG-beroepskwalificaties als bedoeld in de Algemene wet erkenning EG-beroepskwalificaties voor zover die zien op de particuliere beveiliging;  

d. het verlenen, weigeren en intrekken van ontheffingen als bedoeld in de Wet wapens en munitie;  

e. het weigeren van een geslachtsnaamswijziging of naamvaststelling als bedoeld in artikel 1:7 van het Burgerlijk Wetboek;  

f. het vaststellen dat de ambtenaar van een bijzondere opsporingsdienst voldoet aan de eisen van bekwaamheid en betrouwbaarheid , als bedoeld in de Wet bekwaamheid en betrouwbaarheid opsporingsambtenaren bijzondere opsporingsdiensten;  

g. het geven, na het horen van het College bescherming persoonsgegevens, van een vergunning voor een doorgifte van persoonsgegevens naar een derde land dat geen waarborgen voor een passend beschermingsniveau heeft, als bedoeld in artikel 77 van de Wet bescherming persoonsgegevens.      
2.  De afdeling Verlening en Toetsing (V&T) is tevens belast met de voorbereiding van beslissingen van de minister aangaande: 

a. het nemen van besluiten op ingestelde administratieve beroepen tegen de intrekking of weigering van een jachtakte, als bedoeld in de Flora- en faunawet;  

b. het nemen van besluiten op ingestelde administratieve beroepen tegen beschikkingen van de korpschef en de Belastingdienst/Douane centrale dienst voor in- en uitvoer genomen krachtens de Wet wapens en munitie, als bedoeld in de Wet wapens en munitie;  

c. het verlenen van ontheffing van het leeftijdsvereiste bij het huwelijk als bedoeld in artikel 1:31 van het Burgerlijk Wetboek;  

d. het verlenen van ontheffing van het huwelijksverbod als bedoeld in artikel 1:41 van het Burgerlijk Wetboek;  

e. het verlenen van een vergunning tot het voltrekken van het huwelijk door een bijzondere gevolmachtigde als bedoeld in artikel 1:66 van het Burgerlijk Wetboek.      
3.  De afdeling is tevens belast met de voorbereiding van de voordrachten van de minister voor het koninklijk besluit: 

a. tot gratieverlening als bedoeld in de Gratiewet;  

b. tot naamswijziging of naamvaststelling als bedoeld in artikel 1:7 van het Burgerlijk Wetboek.     

### Artikel  5  

1.  De afdeling Centraal Orgaan Verklaring Omtrent het Gedrag (COVOG) is belast met de voorbereiding en uitvoering van beslissingen van de minister aangaande: 

a. het verlenen, weigeren of intrekken van een verklaring omtrent het gedrag van natuurlijke personen of rechtspersonen als bedoeld in de Wet justitiële en strafvorderlijke gegevens;  

b. het verstrekken van gegevens als bedoeld in artikel 12 van het Besluit justitiële en strafvorderlijke gegevens aan buitenlandse autoriteiten;  

c. het verlenen, weigeren of intrekken van een gedragsverklaring aanbesteding als bedoeld in de Aanbestedingswet 2012.      
2.  De afdeling is tevens belast met het namens de minister verder verstrekken van justitiële gegevens als bedoeld in de artikelen 22a en 22b van het Besluit justitiële en strafvorderlijke gegevens aan de Minister van Infrastructuur en Milieu, de Minister van Sociale Zaken en Werkgelegenheid en colleges van burgemeester en wethouders.  

### Artikel  6  

De afdeling Bevordering Integriteitsbeoordelingen door het Openbaar Bestuur (BIBOB) is het Bureau als bedoeld in artikel 8 van de Wet bevordering integriteitsbeoordelingen door het openbaar bestuur (Wet BIBOB) en is belast met de aan haar in de Wet BIBOB opgelegde taken. 

### Artikel  7  

1.  De afdeling Toezicht Rechtspersonen, Analyse, Controle en kennisgeving (TRACK) is belast met het door de minister: 

a. opvragen, registreren en gevraagd en ongevraagd verstrekken van gegevens en risicomeldingen met het oog op de voorkoming en bestrijding van misbruik van rechtspersonen als bedoeld in de Wet controle op rechtspersonen;  

b. aangaan van overeenkomsten en het uitvoeren van andere werkzaamheden ter verlening, verlenging, verhoging en het beëindigen van het verstrekken van voorschotten als bedoeld in de Garantstellingsregeling curatoren 2012;  

c. voorbereiden en uitvoeren van beslissingen aangaande de ontheffing van het structuurregime voor een vennootschap als bedoeld in artikel 2:63d, 2:156 en 2:166 van het Burgerlijk Wetboek.      
2.  De afdeling is tevens belast met het voorbereiden en uitvoeren van beslissingen aangaande de toestemming voor en bekrachtiging van zetelverplaatsingen als bedoeld in de Rijkswet vrijwillige zetelverplaatsing van rechtspersonen.  

### Artikel  8  

Het Klant Contact Centrum (KCC) is belast met het verzorgen van de communicatie tussen de klanten en de organisatie. 

### Paragraaf   3  

####Sector Bedrijfsvoering en Uitvoeringsbeleid

### Artikel  9  

1.  De sector Bedrijfsvoering en Uitvoeringsbeleid heeft taken op het gebied van bedrijfsvoering, advies en control. Daarbij zorgt de sector ook voor de externe vertegenwoordiging van en verantwoording door de organisatie.   
2.  De sector bestaat uit de volgende dienstonderdelen: 

a. de afdeling Juridische Zaken en Uitvoeringsbeleid (JZU);  

b. de afdeling Strategie, Innovatie en Organisatie (SIO);  

c. de afdeling Planning, Financiën en Control (PFC);  

d. de afdeling Informatievoorziening (IV);  

e. het Stafbureau.     

### Artikel  10  

De afdeling Juridische Zaken en Uitvoeringsbeleid (JZU) is belast met het ontwikkelen en uitleggen van beleid en de afhandeling van juridische aangelegenheden, waaronder de procesvertegenwoordiging in rechte van de organisatie in (hoger) beroepszaken die samenhangen met de door de organisatie genomen besluiten. 

### Artikel  11  

De afdeling Strategie, Innovatie en Organisatie (SIO) is belast met omgevingsverkenningen en analyses ten behoeve van de vakinhoudelijke vraagstukken van de organisatie. Verder is de afdeling belast met vraagstukken op het gebied van kwaliteitsmanagement, projectmanagement, corporate communicatie, HR management en integriteit. 

### Artikel  12  

De afdeling Planning, Financiën en Control (PFC) is belast met het financieel beheer, de bedrijfsadministratie en het genereren en verstrekken van stuur- en verantwoordingsinformatie. 

### Artikel  13  

De afdeling Informatievoorziening (IV) is belast met de planning en realisatie van de informatievoorziening van de organisatie, rekening houdend met de specifieke taakstelling en de noodzakelijke verbindingen die verband houden met de werkzaamheden van de organisatie. 

### Artikel  14  

Het Stafbureau ondersteunt, faciliteert en adviseert het management en de medewerker van de Dienst Justis op het gebied van bedrijfsvoering en is verantwoordelijk voor de beleidsvorming en -uitvoering op dit gebied. 

### Paragraaf   4  

####Slotbepalingen

### Artikel  15  

De Organisatieregeling Dienst Justis wordt ingetrokken. 

### Artikel  16  

Dit besluit treedt in werking met ingang van de dag na de datum van uitgifte van de Staatscourant waarin het wordt geplaatst. 

### Artikel  17  

Dit besluit wordt aangehaald als: Organisatiebesluit Dienst Justis 2015. 
Dit besluit wordt met toelichting in de Staatscourant geplaatst.  

De directeur-generaal Straffen en Beschermen van het Ministerie van Veiligheid en Justitie, namens deze, 
de algemeen directeur Dienst Justis, 
C.A.J.F Verheij     
