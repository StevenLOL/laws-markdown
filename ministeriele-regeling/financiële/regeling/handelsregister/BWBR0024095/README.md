<meta http-equiv='Content-Type' content='text/html; charset=utf-8' />

##Regeling van de Staatssecretaris van Economische Zaken van 23 juni 2008, nr. WJZ 8073595, houdende de vaststelling van de retributies en het eenheidsbedrag voor de heffing van het Handelsregister (Financiële regeling handelsregister)

De Staatssecretaris van Economische Zaken,  
Gelet op de [artikelen 3](../../../../../AMvB/financieel/besluit/handelsregister/BWBR0024062/README.md) en [4 van het Financieel besluit handelsregister](../../../../../AMvB/financieel/besluit/handelsregister/BWBR0024062/README.md) en [artikel 36, eerste lid](../../../../../wet/wet/op/de/kamers/van/koophandel/en/fabrieken/1997/BWBR0009276/README.md), [artikel 36a, eerste lid](../../../../../wet/wet/op/de/kamers/van/koophandel/en/fabrieken/1997/BWBR0009276/README.md) en [37, zesde lid, van de Wet op de kamers van koophandel en fabrieken 1997](../../../../../wet/wet/op/de/kamers/van/koophandel/en/fabrieken/1997/BWBR0009276/README.md);
Besluit:    

### Artikel  1  

Het eenheidsbedrag, bedoeld in [artikel 3 van het Financieel besluit handelsregister](../../../../../AMvB/financieel/besluit/handelsregister/BWBR0024062/README.md), is € 13,32.  

### Artikel  2  

Voor het inzien van het handelsregister en de bescheiden die daarbij krachtens wettelijk voorschrift zijn gedeponeerd, worden de navolgende tarieven berekend: 

a. voor het ten kantore van een Kamer inzien van het elektronische bestand: € 2,80 per dossier;  

b. voor het telefonisch vragen van inlichtingen over hetgeen in het handelsregister is ingeschreven of krachtens wettelijk voorschrift daarbij is gedeponeerd: € 0,70 per tijdseenheid van 1 minuut of gedeelte daarvan;  

c. voor het door middel van internet raadplegen van uittreksels en concernrelaties uit het elektronisch bestand: € 2,50 per uittreksel en € 2,50 per geraadpleegd concern;  

d. voor het door middel van internet raadplegen van jaarrekeningen uit het elektronisch bestand: per boekjaar € 2,90 per jaarrekening;  

e. voor het door middel van internet raadplegen van de twee of drie meest recente jaarrekeningen van een rechtspersoon: € 4,–;  

f. Voor het door middel van internet raadplegen van het bedrijfsprofiel: minimaal € 2,50 en ten hoogste € 9,–, afhankelijk van de beschikbaarheid van de in onderdeel c, d en e genoemde gegevens.    

### Artikel  3  

1.  Voor het verstrekken van een afschrift van of uittreksel uit hetgeen in het handelsregister is ingeschreven of krachtens wettelijk voorschrift daarbij is gedeponeerd, worden de volgende tarieven berekend: 

a. voor fotokopieën: € 11,– per gekopieerd dossier of gedeelte daarvan, ongeacht het aantal bladzijden;  

b. voor uittreksels: € 11,– per uittreksel;  

c. voor afdrukken welke worden verstrekt tijdens het ten kantore van een Kamer inzien van het elektronisch bestand: € 0,23 per bladzijde;  

d. voor een schriftelijke mededeling met betrekking tot hetgeen in het handelsregister is ingeschreven of daarbij is gedeponeerd: € 4,70 per dossier;  

e. voor het door middel van internet ontvangen van een elektronisch gewaarmerkt uittreksel: € 7,50 per uittreksel.     
2.  In afwijking van het eerste lid, onder e, wordt aan ondernemingen en rechtspersonen die zijn ingeschreven in het handelsregister in elk kalenderjaar eenmalig een tarief van € 0,– in rekening gebracht voor het verstrekken van een elektronisch gewaarmerkt uittreksel.   

### Artikel  4  

Wijzigt de Regeling bijdragen en vergoedingen kamers van koophandel.   

### Artikel  5  

Wijzigt de Regeling bijdragen en vergoedingen kamers van koophandel.   

### Artikel  6  

Deze regeling treedt in werking met ingang van 1 juli 2008.  

### Artikel  7  

Deze regeling wordt aangehaald als: Financiële regeling handelsregister.  
Deze regeling zal met de toelichting in de Staatscourant worden geplaatst   

Den Haag 
23 juni 2008   

De 
Staatssecretaris van Economische Zaken, 
F.Heemskerk   
