<meta http-equiv='Content-Type' content='text/html; charset=utf-8' />

##Mandaatregeling 1992 SG-diensthoofden

De Secretaris-Generaal van Defensie,  
Gelet op [artikel 4 van de Algemene mandaatregeling Defensie 1992](../../../../../ministeriele-regeling/algemene/mandaatregeling/defensie/1992/BWBR0005423/README.md);
Besluit:    

### Artikel  1  

####Begripsbepalingen

In deze regeling wordt verstaan onder:   a. ministerie:  het ministerie van Defensie;    b. bewindslieden:  de minister en de staatssecretaris van Defensie;    c. beslissing:  een beslissing met rechtsgevolgen die wordt toegerekend aan de Staat der Nederlanden of aan een bewindspersoon;    d. stuk:  een stuk dat een beslissing inhoudt, dan wel een ander stuk dat wordt toegerekend aan een bewindspersoon;    e. dienstonderdeel:  een onderdeel van het ministerie als bedoeld in [artikel 2, onderdelen b tot en met j, van het Algemeen organisatiebesluit Defensie 1992](../../../../../ministeriele-regeling/algemeen/organisatiebesluit/defensie/1992/BWBR0005424/README.md);    f. diensthoofd:  degene die bij het [Algemeen organisatiebesluit Defensie 1992](../../../../../ministeriele-regeling/algemeen/organisatiebesluit/defensie/1992/BWBR0005424/README.md) is belast met de leiding van een dienstonderdeel van het ministerie;    g. (sub)mandaat:  de bevoegdheid om namens een bewindspersoon, onder diens verantwoordelijkheid en met inachtneming van diens aanwijzingen en richtlijnen, beslissingen te nemen en stukken vast te stellen en te ondertekenen;    h. mandans:  degene die (sub-)mandaat verleent;    i. mandataris:  degene aan wie (sub-)mandaat is verleend.     

### Artikel  2  

####Mandaat diensthoofd

1.  Aan het diensthoofd wordt mandaat verleend met betrekking tot de aangelegenheden die ingevolge de [artikelen 4 tot en met 12 van het Algemeen organisatiebesluit Defensie 1992](../../../../../ministeriele-regeling/algemeen/organisatiebesluit/defensie/1992/BWBR0005424/README.md) tot zijn werkterrein behoren.   
2.  Het diensthoofd kan zijn mandaat in een daarbij door hem te bepalen omvang doormandateren aan: 

a. een plaatsvervangend diensthoofd;  

b. een hoofd van een onder hem resorterend organisatie-eenheid;  

c. een andere onder hem ressorterende functionaris.     

### Artikel  3  

####Uitsluiting van mandaatverlening

Deze regeling is niet van toepassing op: 

a. beslissingen en stukken inzake bezwaren tegen beslissingen die door de secretaris-generaal of namens deze door een door hem aangewezen functionaris zijn genomen;  

b. stukken, bestemd voor de Nationale ombudsman;  

c. voordrachten voor onderscheidingen.    

### Artikel  4  

####Submandaat

1.  De verlening van mandaat geschiedt slechts bij een schriftelijke beslissing. Een beslissing tot het verlenen van mandaat wordt aan de secretaris-generaal gezonden.   
2.  Een beslissing tot het verlenen van mandaat kan door de secretaris-generaal ongedaan worden gemaakt, indien hij van mening is, dat in redelijkheid niet tot de verlening van het mandaat kon worden beslist, dan wel dat het mandaat in redelijkheid niet kan worden gehandhaafd.   
3.  Het diensthoofd draagt er zorg voor dat een register wordt aangehouden van de functionarissen binnen het dienstonderdeel die op basis van mandaat beslissingen kunnen nemen en stukken kunnen vaststellen en ondertekenen en van de inhoud van hun mandaat.   

### Artikel  5  

####Plaatsvervanging

Bij afwezigheid of verhindering van een mandataris treedt diens plaatsvervanger voor de duur van de afwezigheid of verhindering in diens plaats, behoudens ten aanzien van de bevoegdheid tot het verlenen van een mandaat of tot het wijzigen van een verleend mandaat.  

### Artikel  6  

####Regelen en instructies

1.  De uitoefening van de gemandateerde bevoegdheden geschiedt met inachtneming van de voor de burgerlijke rijksdienst en de voor het ministerie geldende beleids- en uitvoeringsregels.   
2.  Aan de uitoefening van de door middel van mandaat verleende bevoegdheden kunnen door de mandans nadere regelen worden gesteld en instructies worden verbonden.   
3.  De mandataris is gehouden de gestelde regelen en instructies op te volgen.   

### Artikel  7  

####Zelfbeslissingsrecht mandans

De mandans is te allen tijde bevoegd de op basis van mandaat verleende bevoegdheden zelf uit te oefenen.  

### Artikel  8  

####Voorleggen ter beslissing aan mandans

De mandataris maakt geen gebruik van een aan hem verleend mandaat in de gevallen waarin hij van mening is dat de mandans een beslissing dient te nemen of een stuk dient vast te stellen en te ondertekenen.  

### Artikel  9  

####Overleg- en medeparaafprocedures

De mandataris is gehouden erop toe te zien dat de binnen het ministerie geldende overleg- en medeparaaf-procedures in acht zijn genomen alvorens een beslissing te nemen en stukken vast te stellen en te ondertekenen.  

### Artikel  10  

####Ondertekening

De mandataris is gehouden in de ondertekening van stukken die op basis van mandaat worden ondertekend, het mandaat tot uitdrukking te brengen door opneming van de volgende formule: De Minister/Staatssecretaris van Defensie Voor deze. Functie van de betrokken mandataris. Handtekening van de betrokken mandataris Naam van de mandataris.  

### Artikel  11  

####Toezicht door de mandans

1.  Het toezicht op de naleving door de diensthoofden van deze mandaatregeling wordt uitgeoefend door de secretaris-generaal.   
2.  De diensthoofden zijn gehouden toe te zien op de naleving van de door hen vastgestelde mandaatregelingen.   

### Artikel  12  

####Overgangsbepaling

Beslissingen tot het verlenen van mandaat of delegatie, onder welke benaming of in welke vorm ook, genomen vóór de datum van ondertekening van deze regeling, worden geacht te zijn genomen op grond van deze regeling. Zij blijven van kracht tot uiterlijk één jaar na de inwerkingtreding van deze regeling.  

### Artikel  13  

####Inwerkingtreding

Deze regeling treedt in werking met ingang van de datum van ondertekening en werkt terug tot en met 1 januari 1992.  

### Artikel  14  

####Citeertitel

Deze regeling kan worden aangehaald als: Mandaatregeling 1992 SG-diensthoofden Deze regeling zal met bijbehorende toelichting in de Staatscourant worden geplaatst. Afschriften van deze regeling worden verzonden volgens bijgevoegde verzendlijst.  

's-Gravenhage 
24 februari 1992    

De 
Secretaris-Generaal,
M.Patijn    
