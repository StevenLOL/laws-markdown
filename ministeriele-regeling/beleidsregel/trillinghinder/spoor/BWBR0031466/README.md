<meta http-equiv='Content-Type' content='text/html; charset=utf-8' />

##Besluit tot vaststelling van beleidsregels ten aanzien van trillinghinder ten behoeve van de vaststelling van tracébesluiten voor de aanleg, wijziging of het opnieuw in gebruik nemen van een landelijke spoorweg (Beleidsregel trillinghinder spoor)

De Staatssecretaris van Infrastructuur en Milieu,  
Gelet op [artikel 9, eerste lid, van de Tracéwet](../../../../../wet/tracéwet/BWBR0006147/README.md) en [artikel 4:81, eerste lid, van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md);
Besluit:    

### Artikel  1  

####definitiebepalingen

In deze beleidsregel wordt verstaan onder: 

*A <sub>1</sub>:* streefwaarde voor de trillingssterkte V <sub>max</sub>;  

*A <sub>2</sub>:* grenswaarde voor de trillingssterkte V <sub>max</sub>;  

*A <sub>3</sub>:* grenswaarde voor de trillingssterkte V <sub>per</sub>;  

*bestaande situatie:* referentiesituatie waarin reeds sprake is van trillingen als gevolg van railverkeer;  

*nieuwe situatie:* referentiesituatie waarin geen sprake is van trillingen als gevolg van railverkeer;  

*plansituatie:* situatie als gevolg van de ingebruikneming van de infrastructuur die aangelegd of gewijzigd is of opnieuw in gebruik is genomen op basis van het tracébesluit;  

*referentiesituatie:* situatie voor uitvoering van het tracébesluit;  

*SBR-richtlijn B:* Meet- en beoordelingsrichtlijn trillingen van de Stichting Bouwresearch, deel B, Hinder voor personen in gebouwen, uitgave augustus 2002;  

*tracébesluit:* een besluit tot aanleg, wijziging of het opnieuw in gebruik nemen van een landelijke spoorweg als bedoeld in de [Tracéwet](../../../../../wet/tracéwet/BWBR0006147/README.md);  

*V <sub>max</sub>:* de maximale trillingssterkte zoals gedefinieerd in paragraaf 5.3 van de SBR-richtlijn B en nader omschreven in hoofdstuk 9 van die richtlijn, met dien verstande dat voor de meettechnische bepaling van de waarde van V <sub>max</sub> de procedure wordt gevolgd, die opgenomen is in de bijlage bij deze beleidsregel;  

*V <sub>per</sub>:* de gemiddelde trillingssterkte zoals gedefinieerd in de SBR-richtlijn B.    

### Artikel  2  

####toepasselijkheid SBR-richtlijn B

1.  Bij de vaststelling van een tracébesluit is de SBR-richtlijn B van toepassing met uitzondering van paragraaf 9.6, hoofdstuk 10 en bijlage V alsmede van de verwijzingen naar die paragraaf, dat hoofdstuk en die bijlage.   
2.  De omschrijving van de begrippen, bedoeld in artikel 1, komt in de plaats van de omschrijving van die begrippen, opgenomen in paragraaf 5.3 van de SBR-richtlijn B.   

### Artikel  3  

####uitgangspunten

1.  Welke streefwaarde of grenswaarde, genoemd in de artikelen 5 tot en met 7, met betrekking tot een gebouw van toepassing is, hangt af van de functie van dat gebouw en het tijdstip waarop de trillingen voorkomen.   
2.  Voor het bepalen van het tijdstip wordt uitgegaan van de volgende perioden: 

a. dag: de periode van 07.00 tot 19.00 uur;  

b. avond: de periode van 19.00 tot 23.00 uur;  

c. nacht: de periode van 23.00 tot 07.00 uur.     

### Artikel  4  

####toelichting tracébesluit

1.  De toelichting bij het tracébesluit, waarbij sprake is van een nieuwe situatie, bevat een beschrijving van de V <sub>max</sub> in de plansituatie.   
2.  De toelichting bij het tracébesluit, waarbij sprake is van een bestaande situatie, bevat: 

a. de V <sub>max</sub> en de V <sub>per</sub> in de bestaande situatie;  

b. de V <sub>max</sub> en de V <sub>per</sub> in de plansituatie; en  

c. de toename van de V <sub>max</sub> in de plansituatie ten opzichte van de bestaande situatie.     
3.  Indien binnen tien jaar na de vaststelling van een tracébesluit, bedoeld in het tweede lid, opnieuw een tracébesluit wordt vastgesteld dat betrekking heeft op hetzelfde gedeelte van de landelijke spoorweg als waarop het eerste tracébesluit betrekking had, wordt voor de beschrijving van de V <sub>max</sub>, en de V <sub>per</sub>, in de bestaande situatie uitgegaan van de V <sub>max</sub> en de V <sub>per</sub> in de bestaande situatie van het eerste tracébesluit.   

### Artikel  5  

####V <sub>max</sub> (artikel 4, eerste lid: tracébesluit nieuwe situatie)

1.  In een tracébesluit als bedoeld in artikel 4, eerste lid, kunnen maatregelen ter voorkoming of beperking van de trillinghinder achterwege blijven indien de V <sub>max</sub> in de plansituatie voldoet aan de in de tabel 1 opgenomen streefwaarde.   
2.  Indien de V <sub>max</sub> in de plansituatie niet voldoet aan de streefwaarde, bedoeld in het eerste lid, bevat het tracébesluit maatregelen waarmee beoogd wordt te voldoen aan de streefwaarde maar waarmee voldaan wordt aan de in de tabel 1 opgenomen grenswaarde.   
3.  Tabel 1 luidt als volgt:  Tabel 1 

| Gebouwfunctie  | dag en avond  | nacht  |--- | A <sub>1</sub>  | A <sub>2</sub>  | A <sub>1</sub>  | A <sub>2</sub>  |
|:---|:---|:---|:---|:---|:---|:---|:---|
| gezondheidszorg en wonen  | 0,1  | 0,4  | 0,1  | 0,2  |
| onderwijs, kantoor en bijeenkomst  | 0,15  | 0,6  | 0,15  | 0,6  |
| kritische werkruimte  | 0,1  | 0,1  | 0,1  | 0,1  |

A <sub>1</sub> = streefwaarde A <sub>2</sub> = grenswaarde 

### Artikel  6  

####V <sub>max</sub> (artikel 4, tweede lid: tracébesluit bestaande situatie)

1.  In een tracébesluit als bedoeld in artikel 4, tweede lid, kunnen maatregelen ter voorkoming of beperking van de trillinghinder met betrekking tot de V <sub>max</sub> achterwege blijven indien: 

a. de V <sub>max</sub> in de plansituatie voldoet aan de in tabel 2 opgenomen streefwaarde; of  

b. de toename van de trillingssterkte in de plansituatie ten opzichte van de bestaande situatie 30 procent of minder bedraagt.     
2.  Indien de V <sub>max</sub> in de plansituatie niet voldoet aan de streefwaarde, bedoeld in het eerste lid, en de toename van de trillingssterkte meer dan 30 procent bedraagt maar de in tabel 2 opgenomen grenswaarde niet wordt overschreden, bevat het tracébesluit maatregelen waarmee de toename tot in ieder geval 30 procent wordt teruggebracht.   
3.  Indien de V <sub>max</sub> in de plansituatie niet voldoet aan de streefwaarde, bedoeld in het eerste lid, de toename van de trillingssterkte meer dan 30 procent bedraagt maar de in tabel 2 opgenomen grenswaarde wel wordt overschreden, bevat het tracébesluit maatregelen waarmee de toename tot in ieder geval 30 procent wordt teruggebracht of zoveel meer als nodig is om overschrijding van die grenswaarde te voorkomen.   
4.  Tabel 2 luidt als volgt:  Tabel 2 

| Gebouwfunctie  | dag en avond  | nacht  |--- | A <sub>1</sub>  | A <sub>2</sub>  | A <sub>1</sub>  | A <sub>2</sub>  |
|:---|:---|:---|:---|:---|:---|:---|:---|
| gezondheidszorg en wonen  | 0,2  | 0,8  | 0,2  | 0,4  |
| onderwijs, kantoor en bijeenkomst  | 0,3  | 1,2  | 0,3  | 1,2  |
| kritische werkruimte  | 0,1  | 0,1  | 0.1  | 0,1  |

A <sub>1</sub> = streefwaarde voor V <sub>max</sub> A <sub>2</sub> = grenswaarde voor V <sub>max</sub> 

### Artikel  7  

####V <sub>per</sub> (artikel 4, tweede lid: tracébesluit bestaande situatie)

1.  In een tracébesluit als bedoeld in artikel 4, tweede lid, kunnen maatregelen ter voorkoming of beperking van de trillinghinder met betrekking tot de V <sub>per</sub> achterwege blijven indien de V <sub>per</sub> in de plansituatie voldoet aan de in tabel 3 opgenomen grenswaarde.   
2.  Indien de V <sub>per</sub> in de bestaande situatie voldoet aan de in tabel 3 opgenomen grenswaarde, maar in de plansituatie daaraan niet voldoet, bevat het tracébesluit maatregelen waarmee de toename van de trillingssterkte tot die grenswaarde wordt teruggebracht.   
3.  Indien de V <sub>per</sub> in de bestaande situatie en in de plansituatie niet voldoet aan de in tabel 3 opgenomen grenswaarde, bevat het tracébesluit maatregelen waarmee toename van de trillingssterkte wordt voorkomen.   
4.  Tabel 3 luidt als volgt:  Tabel 3 

| Gebouwfunctie  | dag en avond  | nacht  |--- | A <sub>3</sub>  | A <sub>3</sub>  |
|:---|:---|:---|:---|:---|:---|
| gezondheidszorg en wonen  | 0,1  | 0,1  |
| onderwijs, kantoor en bijeenkomst  | 0,15  | 0,15  |

A <sub>3</sub> = grenswaarde voor V <sub>per</sub> 

### Artikel  8  

####opleveringstoets en het treffen van (aanvullende) maatregelen

1.  Het tracébesluit voorziet in een opleveringstoets als bedoeld in [artikel 23 van de Tracéwet](../../../../../wet/tracéwet/BWBR0006147/README.md), waarin de gevolgen van de ingebruikneming van de aangelegde, gewijzigde of opnieuw in gebruik genomen landelijke spoorweg ten aanzien van in ieder geval het aspect trillinghinder worden onderzocht.   
2.  De termijn, bedoeld in [artikel 10, eerste lid, onder f, van de Tracéwet](../../../../../wet/tracéwet/BWBR0006147/README.md) wordt bepaald op één jaar na het tijdstip van ingebruikneming van de aangelegde, gewijzigde of de opnieuw in gebruik genomen landelijke spoorweg.   
3.  Indien uit de opleveringstoets blijkt dat er op grond van de daarbij vastgestelde trillingssterkte aanleiding zou zijn geweest voor het treffen van maatregelen indien die trillingssterkte was meegenomen in de plansituatie of dat de getroffen maatregelen onvoldoende effectief zijn, worden maatregelen of aanvullende maatregelen getroffen.   

### Artikel  9  

####doelmatigheid

Het treffen van maatregelen, voorgeschreven ingevolge de artikelen 5, tweede lid, 6, tweede en derde lid, 7, tweede en derde lid, en 8, derde lid, kan achterwege blijven indien de maatregelen niet doelmatig zijn. In de toelichting bij het tracébesluit of, indien van toepassing, de opleveringstoets wordt het achterwege laten van een maatregel gemotiveerd.  

### Artikel  10  

####inwerkingtreding

Dit besluit treedt in werking met ingang van de dag na dagtekening van de Staatscourant waarin het wordt geplaatst.  

### Artikel  11  

####citeertitel

Deze beleidsregel kan worden aangehaald als: Beleidsregel trillinghinder spoor.  
Deze beleidsregel wordt met toelichting in de Staatscourant geplaatst.  

De 
Staatssecretaris van Infrastructuur en Milieu, 
J.J.Atsma  

### Bijlage  

####behorend bij artikel 1  van de Beleidsregel trillinghinder spoor

Voor de meettechnische bepaling van de waarde van V <sub>max</sub> wordt de volgende procedure gevolgd: 

– Bij keuze, gebruik en toepassing van meetapparatuur wordt toepassing gegeven aan hoofdstuk 7 en de paragrafen 8.1 en 8.2 van de SBR-richtlijn B.  

– Voor de meetduur T (paragraaf 8.4.3) wordt een aaneengesloten periode gekozen waarmee een representatief beeld van het spoorverkeer kan worden verkregen. Waar geen informatie voorhanden is (voorgaande metingen, treinenloop, bodemgesteldheid) is een aaneengesloten periode van één week noodzakelijk. In geval van afwijkende meetduur (bijvoorbeeld een kortere bij een herhalingsmeting of een langere in geval dat beperkt verkeer aanleiding is te veronderstellen dat één week niet voldoende is voor een representatief beeld) wordt dit in het meetrapport gemotiveerd. De meetduur moet in alle gevallen ten minste één volledig etmaal bedragen.  

– De meetresultaten worden uitgewerkt conform paragraaf 9.1 tot en met 9.4 van de SBR-richtlijn B.  

– Alle resultaten voor intervallen waarin geen spoorverkeer aanwezig was, worden uit de set verwijderd.  

– Uit de dataset worden resultaten verwijderd die samenhangen met een passage waarvan uit een analyse blijkt dat de omstandigheden (snelheid, voertuigtype, spoorgebruik) op het betreffende baanvak twaalf keer per jaar of minder optreden.  

– Uit de dan verkregen dataset worden voor de dag en de nacht periode afzonderlijk de twee procent meetwaarden verwijderd die de hoogste effectieve waarde opleveren (hiermee wordt beoogd de ‘uitschieters’ uit de dataset te verwijderen).  

– De waarde per dataset (voor dag en nachtperiode) die vervolgens de hoogste is, is de toetswaarde.  

– De toetswaarde voor de dag- en avondperiode wordt vergeleken met de streefwaarde en grenswaarde voor die periodes. De toetswaarde voor de nachtperiode wordt vergeleken met de streefwaarde en de grenswaarde voor de nachtperiode.   
