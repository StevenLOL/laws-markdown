<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 30 maart 2005, nr. WJZ 5017828, houdende regels inzake de vaststelling en vergoeding van kosten, bedoeld in artikel 13.6, tweede lid, van de Telecommunicatiewet (Regeling kosten aftappen en gegevensverstrekking)

De Minister van Economische Zaken,
Gelet op [artikel 13.6, derde lid, van de Telecommunicatiewet](../../../../../../../wet/telecommunicatiewet/BWBR0009950/README.md);
Besluit:

### Artikel  1  

In deze regeling wordt verstaan onder: 

a. wet: [Telecommunicatiewet](../../../../../../../wet/telecommunicatiewet/BWBR0009950/README.md);  

b. aanbieder: aanbieder van een openbaar telecommunicatienetwerk of van een openbare telecommunicatiedienst;  

c. aftap- of informatieverstrekkingsactiviteit: de werkzaamheden die een aanbieder verricht om te voldoen aan een bijzondere last of een bevel op grond van het [Wetboek van Strafvordering](../../../../../../../wet/wet/van/15/januari/1921/BWBR0001903/README.md) dan wel een toestemming op grond van de [Wet op de inlichtingen- en veiligheidsdiensten 2002](../../../../../../../wet/wet/op/de/inlichtingen-/en/veiligheidsdiensten/2002/BWBR0013409/README.md) als bedoeld in [artikel 13.2, eerste en tweede lid, van de wet](../../../../../../../wet/telecommunicatiewet/BWBR0009950/README.md), dan wel de werkzaamheden die een aanbieder verricht om te voldoen aan een vordering of een verzoek als bedoeld in [artikel 13.2a](../../../../../../../wet/telecommunicatiewet/BWBR0009950/README.md) of [artikel 13.4, eerste of tweede lid, van de wet](../../../../../../../wet/telecommunicatiewet/BWBR0009950/README.md);  

d. declarabele kosten: de door een aanbieder gemaakte administratiekosten en personeelskosten die rechtstreeks voortvloeien uit het uitvoeren van aftap- of informatieverstrekkingsactiviteiten, zoals nader aangeduid in de bij deze regeling behorende bijlage;  

e. opdrachtgever: de autoriteit die de aanbieder een bijzondere last, bevel, toestemming, vordering of verzoek heeft gegegeven onderscheidenlijk gedaan om een aftap- of informatieverstrekkingsactiviteit te verrichten;  

f. indicatieve tarieven: bedragen die de opdrachtgever hanteert bij het vaststellen van de hoogte van de vergoeding van de declarabele kosten.   

###Artikel 2 

1. De aanbieder doet aan de opdrachtgever een opgave van de declarabele kosten van een aftap- of informatieverstrekkingsactiviteit zodra deze activiteit is voltooid.
2. Elke kostenopgave bevat een specificatie van de verrichte werkzaamheden, als aangeduid in de bijlage bij deze regeling, en van de desbetreffende tijdsbesteding, en wordt opgesteld overeenkomstig de in de bijlage gegeven aanwijzingen.
3. Voor zover de kostenopgave hoger is dan het desbetreffende indicatieve tarief, draagt de aanbieder zorg voor een nadere onderbouwing van de kostenopgave.
4. Op verzoek van de opdrachtgever verstrekt de aanbieder nadere informatie over de kostenopgave, waaronder

a.een toelichting op de verrichte werkzaamheden;

b.een toelichting op het kostenniveau, waaronder het gehanteerde uurtarief;

c.een accountantsverklaring omtrent de kostenopgave.

### Artikel  3  

1.  Indien de opdrachtgever van oordeel is dat de gedeclareerde kosten declarabele kosten betreffen, wordt de vergoeding vastgesteld overeenkomstig het desbetreffende indicatieve tarief.   
2.  In afwijking van het eerste lid wordt de vergoeding vastgesteld op een bedrag dat gelijk is aan de kosten waarvan de aanbieder naar het oordeel van de opdrachtgever aannemelijk heeft gemaakt dat deze kosten declarabele kosten betreffen en dat deze kosten meer bedragen dan het indicatieve tarief, voor zover deze kosten in redelijkheid als noodzakelijk kunnen worden beschouwd.   
3.   In afwijking van het eerste en tweede lid kan de opdrachtgever met een groep van aanbieders afspraken maken over de hoogte van de vergoeding voor declarabele kosten en de voorwaarden voor de uitbetaling van die vergoeding. 

### Artikel  4  

1.  De indicatieve tarieven, vermeld in de bij deze regeling behorende bijlage, worden jaarlijks met ingang van 1 juni aangepast overeenkomstig het percentage van de ontwikkeling van het contractloon in de marktsector zoals door het Centraal Planbureau vastgesteld in het meest recente Centraal Economisch Plan voor het jaar voorafgaand aan het lopende kalenderjaar. De minister maakt de aangepaste bedragen bekend door publicatie in de Staatscourant.   
2.  Wijziging van de indicatieve tarieven, anders dan bedoeld in het eerste lid, vindt plaats bij ministeriële regeling in overeenstemming met de ministers van Justitie, Binnenlandse Zaken en Defensie.  

###Artikel 5 

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.

###Artikel 6 

Deze regeling wordt aangehaald als: Regeling kosten aftappen en gegevensverstrekking.
Deze regeling zal met de bijlage en de toelichting in de Staatscourant worden geplaatst.

Den Haag
30 maart 2005

De 
Minister van Economische Zaken, 
L.J.Brinkhorst

### Bijlage  

#### *I. Nadere aanduiding van declarabele kosten als bedoeld in artikel 1, onder d en van werkzaamheden als bedoeld in artikel 2, tweede lid* 

De kosten van een aftap- of informatieverstrekkingsactiviteit zijn declarabel voor zover wordt uitgegaan van de salariskosten, vermeerderd met 5% voor andere kosten en voor zover de kosten betrekking hebben op de volgende werkzaamheden: 

1. Het plaatsen van een tap 

1.1. Aannemen van de last of het bevel  

1.2. Administratieve/Technische Toets  

1.3. Invoeren van de gegevens in het systeem (incl. afloopdatum)  

1.4. Instandhouden van de verbinding  

1.5. Archiveren  

1.6. Factureren    

2. Het verlengen van een tap 

2.1. Aannemen van de last of het bevel  

2.2. Administratieve/Technische toets  

2.3. Invoeren van gegevens in het systeem  

2.4. Archiveren  

2.5. Factureren    

3. Het vervroegd afsluiten van een tap 

3.1. Aanname vervroegde afsluiting  

3.2. Invoeren van gegevens in het systeem  

3.3. Archiveren  

3.4. Factureren    

4. Storingen 

4.1. Oplossen van storingen  

4.2 Factureren    

5. Het aanleveren van een actueel bestand aan het CIOT 

5.1. Updaten van het bestand  

5.2. Factureren    

6. Informatieverstrekking op basis van een aan de aanbieder gerichte last, bevel of verzoek ten aanzien van huidige identificerende gegevens 

6.1. Aanname van de no-hit bevraging  

6.2. Administratieve toets  

6.3. Bevraging van het systeem  

6.4. Versturen van het antwoord  

6.5. Archiveren  

6.6. Factureren    

7. Informatieverstrekking op basis van een aan de aanbieder gerichte last, bevel of verzoek ten aanzien van historische identificerende gegevens 

7.1. Aanname van de bevraging  

7.2. Administratieve toets  

7.3. Bevraging van het systeem  

7.4. Versturen van het antwoord  

7.5. Archiveren  

7.6. Factureren    

8. Informatieverstrekking op basis van een aan de aanbieder gerichte last, bevel of verzoek ten aanzien van historische verkeersgegevens van een gebruiker 

8.1. Aanname van de bevraging  

8.2. Administratieve toets  

8.3. Bevraging van het systeem  

8.4. Versturen van het antwoord  

8.5. Archiveren  

8.6. Factureren    

9. Informatieverstrekking op basis van een aan de aanbieder gerichte last, bevel of verzoek ten aanzien van een identificerend gegeven (bestandsanalyse conform [artikel 13.4 Tw](../../../../../../../wet/telecommunicatiewet/BWBR0009950/README.md)) 

9.1. Aanname van de bevraging  

9.2. Administratieve toets  

9.3. Bevraging van het systeem  

9.4. Versturen van het antwoord  

9.5. Archiveren  

9.6. Factureren    

10. Informatieverstrekking op basis van een aan de aanbieder gerichte last, bevel of verzoek ten aanzien van de gegevens van een basisstation (dit betreft zogenaamd mastverkeers-gegevens) 

10.1. Aanname van de bevraging  

10.2. Administratieve toets  

10.3. Bevraging van het systeem  

10.4. Versturen van het antwoord  

10.5. Archiveren  

10.6. Factureren    

11. Het mee werken aan complexe zoekvragen (al wat hierboven onder 1 t/m 10 niet genoemd/gevraagd wordt) 

11.1. Aanname van de zoekvragen  

11.2. Administratieve/Technische toetsing  

11.3. Uitvoeren van de zoekvragen  

11.4. Versturen van het antwoord  

11.5. Archiveren  

11.6. Factureren     

#### *II. Aanwijzingen voor de specificatie van kostenopgaven als bedoeld in artikel 2, tweede lid* 

Elke kostenopgave bevat een specificatie ten aanzien van de verrichte werkzaamheden, de desbetreffende tijdsbesteding en de daaruit voortvloeiende kosten. Kostenopgaven bevatten voorts de volgende gegevens voor zover van toepassing op de verrichte werkzaamheden: 

a. parketnummer dan wel kenmerk op aanvraag (bij werkzaamheden op verzoek van inlichtingen- en veiligheidsdiensten)  

b. identificatie van het subject (getapt telefoon- of IMEI nummer, login naam, IP-adres, e-mail adres etc.)  

c. opdrachtgever (naam van betrokken officier van justitie of rechter-commissaris dan wel de tot het geven van de toestemming bevoegde ambtenaar)  

d. startdatum en tijd (ten aanzien van tapactiviteiten en verstrekking toekomstige verkeersgegevens)  

e. einddatum en tijd (ten aanzien van tapactiviteiten en verstrekking toekomstige verkeersgegevens)  

f. arrondissement waartoe de opdrachtgever behoort  

g. opdrachtgever (aanvragende instantie)  

h. contactpersoon voor de aanbieder bij de opdrachtgever   

#### *III. Indicatieve tarieven* 

A. Tot het tijdstip dat de eerste keer een indexering overeenkomstig artikel 4, eerste lid, van de regeling heeft plaatsgevonden, bedragen de indicatieve tarieven voor de uitvoering van aftap- of informatieverstrekkingsactiviteiten: 

1. Het plaatsen van een tap: € 13,13  

2. Het verlengen van een tap: € 13,13  

3. Het vervroegd afsluiten van een tap: € 13,13  

4. Oplossen van storingen: per uur € 26,25  

5. Het periodiek aanleveren van een bestand aan het CIOT: per dag € 26,25  

6. Informatieverstrekking op basis van een aan de aanbieder gerichte last, bevel of verzoek ten aanzien van huidige identificerende gegevens: € 6,56  

7. Informatieverstrekking op basis van een aan de aanbieder gerichte last, bevel of verzoek ten aanzien van historische identificerende gegevens: € 6,56  

8. Informatieverstrekking op basis van een aan de aanbieder gerichte last, bevel of verzoek ten aanzien van historische verkeersgegevens van een gebruiker: € 6,56  

9. Informatieverstrekking op basis van een aan de aanbieder gerichte last, bevel of verzoek ten aanzien van een identificerend gegeven (bestandsanalyse conform artikel 13.4): € 26,25  

10. Informatieverstrekking op basis van een aan de aanbieder gerichte last, bevel of verzoek ten aanzien van de gegevens van een basisstation (dit betreft zogenaamd mastverkeersgegevens): € 26,25  

11. Het meewerken aan complexe zoekvragen (al wat hierboven onder 1 t/m 10 niet genoemd/gevraagd wordt): per uur € 26,25   B. De onder A genoemde indicatieve tarieven worden met 50% respectievelijk 100 % verhoogd indien spoedshalve aftap- en informatieverstrekkingsactiviteiten buiten kantooruren respectievelijk in de weekeinden of op feestdagen moeten worden uitgevoerd. 

