<meta http-equiv='Content-Type' content='text/html; charset=utf-8' />

##Regeling tegemoetkoming onderwijsbijdrage en schoolkosten

De minister van onderwijs, cultuur en wetenschappen,  
Gelet op de artikelen: 1.3, derde lid, 3.10, tweede lid, onderdeel b, 4.12, tweede lid, 5.6, eerste lid, 7.3, vierde lid, 8.1, eerste lid, 9.2, vierde lid, 9.4, eerste lid en 10.9, derde, vierde, zevende en achtste lid, van de Wet tegemoetkoming onderwijsbijdrage en schoolkosten,
Besluit     
### Hoofdstuk  1  

####Algemene bepalingen

### Artikel  1.1  Begripsbepalingen  

In deze regeling wordt verstaan onder: 

*wet:*Wet tegemoetkoming onderwijsbijdrage en schoolkosten,  

*besluit:*Besluit tegemoetkoming onderwijsbijdrage en schoolkosten,  

*Minister:* Minister van Onderwijs, Cultuur en Wetenschap.    

### Hoofdstuk  2  

####Regeling omtrent aanvraag

### Artikel  2.1  Formulieren  

Gegevens die nodig zijn voor de vaststelling van de aanspraak op tegemoetkoming en van de hoogte daarvan, worden door de aanvrager, bedoeld in artikel 1.3 van de wet, of diens partner uitsluitend verstrekt door invulling en inlevering van daartoe bestemde door de Minister te verstrekken formulieren.  

### Artikel  2.2  Verstrekking gegevens  

1.  Indien het betreft een aanvraag van een tegemoetkoming op grond van hoofdstuk 3 of hoofdstuk 5 van de wet, doen de aanvrager en diens partner opgave van het sociaal-fiscaalnummer waaronder zij bij de rijksbelastingdienst zijn geregistreerd.   
2.  Indien het betreft een aanvraag van een tegemoetkoming op grond van hoofdstuk 4 van de wet, doen de leerling, alsmede de TOS-ouder en diens partner, opgave van het sociaal-fiscaalnummer waaronder zij bij de rijksbelastingdienst zijn geregistreerd.   
3.  Indien het betreft een aanvraag door een minderjarige zonder wettelijke vertegenwoordiger of door een gehuwde jonger dan 18 jaren, wordt bij de aanvraag een kopie van het uittreksel uit de gemeentelijke basisadministratie persoonsgegevens meegezonden.   
4.  Indien het betreft een aanvraag door een deelnemer vavo of een scholier, van wie de tegemoetkoming op grond van afwezigheid, bedoeld in artikel 4.12 van de wet, geheel uit lening bestaat, en die opnieuw aanspraak maakt op tegemoetkoming in de vorm van een gift, wordt bij de aanvraag een verklaring meegezonden waarin het bestuur van de onderwijsinstelling meedeelt met ingang van welke datum de deelnemer vavo of de scholier weer aan het onderwijs is gaan deelnemen.   

### Artikel  2.3  Data toekenningsperiode  

1.  De datum, bedoeld in artikel 3.10, tweede lid, onderdeel c, van de wet is 1 januari van het schooljaar.   
2.  Het tijdstip, bedoeld in artikel 10.9, derde, vierde, zevende en achtste lid, van de wet, is telkens 1 januari van het schooljaar.   

### Artikel  2.4  Langdurige afwezigheid in het vavo  

Artikel 4.12, eerste lid, van de wet is van overeenkomstige toepassing op een deelnemer vavo die zonder geldige reden niet heeft deelgenomen aan het onderwijs in een of meer vakken.  

### Hoofdstuk  3  

####Terugbetaling en verrekening

### Artikel  3.1  Verrekening na herziening  

1.  Indien uit een beschikking tot herziening, bedoeld in artikel 7.1, eerste lid, van de wet blijkt dat teveel tegemoetkoming is uitbetaald, wordt dit op de voet van het tweede en derde lid verrekend met nog te verrichten betalingen op grond van de wet.   
2.  Eerst wordt het teveel uitbetaalde bedrag zoveel mogelijk verrekend met de nabetalingen die vanaf het tijdstip van afgifte van de beschikking, bedoeld in het eerste lid, aan de aanvrager zouden moeten worden gedaan.   
3.  Vervolgens wordt, zolang het teveel uitbetaalde bedrag nog niet volledig is verrekend met de nabetalingen, bedoeld in het tweede lid, verrekend met de betalingen, bedoeld in hoofdstuk 4. Wanneer die betalingen hoger zijn dan € 59,81 naar de maatstaf van 1 januari 2014, geschiedt de verrekening met dat bedrag.   
4.  Onder nabetalingen, bedoeld in het tweede lid, wordt verstaan de betaling van bedragen die op grond van enige herzieningsbeschikking over de reeds op het tijdstip van afgifte van die beschikking verstreken betalingsperiode betaalbaar zouden worden gesteld indien geen sprake zou zijn van verrekening als bedoeld in het tweede lid.   

### Artikel  3.2  Terugbetaling na herziening  

1.  Voorzover het teveel uitbetaalde bedrag niet kan worden verrekend, wordt dit op eerste vordering binnen 4 weken geheel terugbetaald.   
2.  In afwijking van het eerste lid wordt het de debiteur toegestaan, indien hij daartoe een aanvraag indient en daarbij uitdrukkelijk de juistheid van het terug te betalen bedrag erkent, het bedrag, bedoeld in het eerste lid, in ten hoogste 24 maandelijkse termijnen terug te betalen, waarbij geen termijn, met uitzondering van de laatste termijn, kleiner zal zijn dan € 45,38. Die betaling van de maandelijkse termijn door de debiteur geschiedt door middel van automatische incasso.   
3.  Over het bedrag, bedoeld in het eerste lid, is rente verschuldigd. Als rentepercentage wordt het percentage van de wettelijke rente gehanteerd. Deze rente wordt berekend per dag op basis van samengestelde interest en is verschuldigd over het bedrag van iedere terugbetaling afzonderlijk, met dien verstande dat in geval de terugbetaling niet op de vervaldatum is ontvangen de op voet van deze bepaling berekende rente wordt bijgeschreven bij het verschuldigde bedrag, onverminderd het bepaalde in het vijfde lid.   
4.  Voor de berekening van de rente op de voet van het derde lid wordt een maand gesteld op 30 dagen en een jaar gesteld op 360 dagen.   
5.  Indien een, met inachtneming van het tweede en derde lid berekende, termijn niet op de vervaldatum is ontvangen, vervalt de toestemming, bedoeld in het tweede lid, van rechtswege. Het nog niet door de betaling van het in de reeds betaalde maandelijkse termijnen begrepen bedrag aan aflossing op het bedrag, bedoeld in het eerste lid, vermeerderd met het verschuldigde bedrag aan wettelijke rente, wordt op eerste vordering binnen twee weken door de debiteur geheel voldaan.   

### Artikel  3.3  Aanpassing  

Aanpassing van het bedrag, bedoeld in artikel 3.1, derde lid, geschiedt met de procentuele wijziging, bedoeld in artikel 5, tweede lid, van het besluit.  

### Hoofdstuk  4  

####Uitbetaling na verrekening met onderwijsbijdrage

### Artikel  4.1  Verrekening met onderwijsbijdrage  

De tegemoetkoming, bedoeld in de hoofdstukken 3 en 4 van de wet, met uitzondering van de basistoelage, bedoeld in artikel 4.3 van de wet, wordt verrekend met de aan de Minister verschuldigde onderwijsbijdrage. Voorzover blijkt dat de onderwijsbijdrage reeds aan de Minister is betaald, wordt het bedrag door de Minister terugbetaald binnen 8 weken na het besluit, bedoeld in artikel 3.8, derde lid, dan wel artikel 4.8, tweede lid, van de wet.  

### Artikel  4.2  Tijdstip van uitbetaling  

1.  Indien op een aanvraag om tegemoetkoming op grond van hoofdstuk 3 van de wet voor 1 januari van het schooljaar een besluit is genomen, wordt de helft van de tegemoetkoming in de schoolkosten, uitbetaald binnen 4 weken na het besluit, bedoeld in artikel 3.8, derde lid, van de wet, en wordt het resterende deel van de tegemoetkoming in de schoolkosten uitbetaald in de maand februari van het schooljaar.   
2.  Indien op een aanvraag om tegemoetkoming op grond van in hoofdstuk 3 van de wet na 31 december van het schooljaar een besluit is genomen, wordt de tegemoetkoming uitbetaald binnen 4 weken na het besluit, bedoeld in artikel 3.8, derde lid, van de wet.   
3.  De overbruggingstegemoetkoming, bedoeld in de artikelen 3.6 en 3.7 van de wet, wordt uitbetaald binnen 4 weken na het besluit, bedoeld in artikel 3.8, derde lid, van de wet.   
4.  De tegemoetkoming, bedoeld in hoofdstuk 4 van de wet, wordt uitbetaald tussen de twintigste en de dertigste dag van elke maand.   
5.  De tegemoetkoming, bedoeld in hoofdstuk 5 van de wet, wordt uitbetaald binnen 4 weken na het besluit, bedoeld in artikel 5.5, derde lid, van de wet.   
6.  De tegemoetkoming, bedoeld in hoofdstuk 10 van de wet, wordt uitbetaald binnen 4 weken na het besluit, bedoeld in artikel 10.8, derde lid, van de wet.   
7.  In afwijking van het eerste lid wordt de tegemoetkoming, bedoeld in artikel 3.5, eerste lid, van de WTOS, voor het schooljaar 2008–2009, voor wat betreft een leerling in de onderbouw van het volledig op grond van de WVO bekostigd onderwijs en een leerling in het volledig op grond van de WEB bekostigd voorbereidend beroepsonderwijs verzorgd in een agrarisch opleidingscentrum en een leerling in de bovenbouw van het volledig op grond van de WVO bekostigd onderwijs, binnen vier weken na het besluit, bedoeld in artikel 3.8, derde lid, van de WTOS uitbetaald.   

### Artikel  4.3  Wijze van uitbetaling  

De tegemoetkoming wordt uitbetaald door bijschrijving op de bank- of postbankrekening in Nederland van degene aan wie de tegemoetkoming is toegekend. Indien degene aan wie een tegemoetkoming is toegekend, hierom verzoekt, wordt met ingang van de eerstvolgende uitbetaling het gehele uit te betalen bedrag uitbetaald door bijschrijving op een door hem aangewezen bank- of postbankrekening in Nederland.  

### Hoofdstuk  5  

####Toezicht en sancties

### Artikel  5.1  Verstrekken van inlichtingen  

Inlichtingen, bedoeld in artikel 9.4 van de wet, worden uitsluitend verstrekt door middel van daartoe bestemde formulieren.  

### Hoofdstuk  6  

####Overgangsbepaling

### Artikel  6.1  Afwijking van artikel 3.1   

Wijzigt deze regeling.   

### Hoofdstuk  7  

####Slotbepalingen

### Artikel  7.1  Intrekking regeling tegemoetkoming studiekosten  

De Regeling tegemoetkoming studiekosten wordt ingetrokken.  

### Artikel  7.2  Inwerkingtreding  

Deze regeling treedt in werking met ingang van 1 augustus 2001.  

### Artikel  7.3  Citeertitel  

Deze regeling wordt aangehaald als ”Regeling tegemoetkoming onderwijsbijdrage en schoolkosten”.  
Deze regeling wordt met toelichting in Uitleg OCenW regelingen geplaatst. Van deze plaatsing wordt melding gedaan in de Staatscourant.   

De 
minister van onderwijs, cultuur en wetenschappen, 
L.M.L.H.A.Hermans    
