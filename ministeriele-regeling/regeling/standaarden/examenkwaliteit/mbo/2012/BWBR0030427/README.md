<meta http-equiv='Content-Type' content='text/html; charset=utf-8' />

##Regeling van de Minister van Onderwijs, Cultuur en Wetenschap van 2 september 2011, nr. BVE/312893, houdende de landelijke standaarden voor de kwaliteit van de examens van de beroepsopleidingen (Regeling standaarden examenkwaliteit mbo 2012)

De Minister van Onderwijs, Cultuur en Wetenschap,  
Handelende in overeenstemming met de Minister van Economische Zaken, Landbouw en Innovatie;

Gelet op [artikel 7.4.4 van de Wet educatie en beroepsonderwijs](../../../../../../../wet/wet/educatie/en/beroepsonderwijs/BWBR0007625/README.md);
Besluit:    

### Artikel  1  

De landelijke standaarden, bedoeld in [artikel 7.4.4 van de Wet educatie en beroepsonderwijs](../../../../../../../wet/wet/educatie/en/beroepsonderwijs/BWBR0007625/README.md), worden vastgesteld overeenkomstig de bijlage behorend bij deze regeling. 

### Artikel  2  

De [Regeling standaarden examenkwaliteit mbo](../../../../../../../ministeriele-regeling/regeling/standaarden/examenkwaliteit/mbo/BWBR0025348/README.md) wordt ingetrokken. 

### Artikel  3  

Deze regeling treedt in werking per 1 januari 2012. 

### Artikel  4  

Deze regeling wordt aangehaald als: Regeling standaarden examenkwaliteit mbo 2012. 
Deze regeling zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap, 
J.M. Bijsterveldt-Vliegenthart    

### Bijlage 

####behorende bij artikel 1  van de regeling standaarden examenkwaliteit mbo 2011

####Inleiding

Hieronder worden drie standaarden voor de examenkwaliteit gegeven. Per standaard zijn meerdere indicatoren opgenomen. Bij elke afzonderlijke indicator is een portret gevoegd. De examenkwaliteit voldoet aan de indicator indien de situatie voor het grootste deel voldoet aan de beschrijving in het portret.  Standaard 1: Het exameninstrumentarium sluit aan op de uitstroomeisen en voldoet aan de toetstechnische eisen 

| Indicator  | Portret  |
|:---|:---|
| 1.1  Onderscheid tussen ontwikkelgerichte toetsen en examinering  | De instelling heeft een duidelijk onderscheid gemaakt tussen de opleiding – en daarin opgenomen ontwikkelgerichte toetsen – en de examinering. Deze overgang is gemarkeerd. De examencommissie heeft geëxpliciteerd op grond van welk examen en overige eisen het diploma wordt verstrekt. De studenten weten welke beoordeling meetelt voor het behalen van het diploma.  |
| 1.2  Dekking van het kwalificatiedossier  | Bij de inrichting van kwalificerende examens is sprake van volledigheid en passende complexiteit, om de beroepsuitoefening op het vereiste beheersingsniveau zoals omschreven in het kwalificatiedossier te examineren. Dit betekent dat:  – voor opleidingen gericht op de beroepsgerichte kwalificatiestructuur de kwalificatie-eisen zijn opgenomen in de examens, waarbij meer dan driekwart van de werkprocessen per kerntaak – de essentie van het beroep inbegrepen – wordt geëxamineerd. Hierbij zijn de inhoud en toetsvorm zodanig afgestemd op de vereisten, dat kennis, vaardigheden en houding in een goede balans passend worden beoordeeld;  – voor eindtermgerichte opleidingen de vereisten zijn opgenomen in de examens, waarbij meer dan driekwart van de eindtermen per deelkwalificatie – de essentie van het beroep inbegrepen – wordt geëxamineerd. Hierbij zijn de inhoud en toetsvorm zodanig afgestemd op de vereisten dat deze passend worden beoordeeld;  – wettelijke beroepsvereisten – indien van toepassing – volledig zijn geëxamineerd met examens die qua inhoud en toetsvorm passend zijn;  – de exameninstrumenten de generieke kwalificatievereisten voor talen en rekenen zodanig afdekken dat recht wordt gedaan aan het CEF-niveau dan wel het referentieniveau.  |
| 1.3  Cesuur  | Er is een verantwoorde procedure gevolgd voor het bepalen van de cesuur, zowel voor examenonderdelen als voor het examen als geheel.  De cesuur van het exameninstrumentarium ligt op het niveau waarop de student voldoet aan de vereisten. De cesuur is zodanig opgesteld dat de beoordeling (en daarmee de waardering van de kennis, vaardigheden en houding van de student) in totaal niet lager uitpakt dan voor de vakbekwaamheid voor het beroep en voor de generieke eisen voor taal en rekenen noodzakelijk is.  Er is sprake van een evenwichtige, niet oneigenlijke puntentoekenning die recht doet aan het belang van eindtermen, of kerntaken en werkprocessen.  Er is sprake van een weging van de examenopdrachten/-toetsen onderling, die geen afbreuk doet aan de genoemde cesuur.  |
| 1.4  Beoordelingswijze  | Het exameninstrumentarium is voorzien van een beoordelingsvoorschrift dat een zo objectief mogelijke beoordeling waarborgt. Dit betekent dat:  – het beoordelingsvoorschrift is voorzien van richtlijnen die leiden tot een onafhankelijke beoordeling;  – de prestatie-indicatoren (of vergelijkbare beoordelingscriteria) herleidbaar in het beoordelingsvoorschrift zijn opgenomen en een correct antwoordmodel of beoordelingsschema beschikbaar is;  – de beoordelaar eruit kan opmaken welke (deel)waardering aan een prestatie van een student toegekend moet worden;  – de beoordelaar eruit kan opmaken welke eindwaardering gegeven moet worden;  – de beoordelaar de gegeven waarderingen conform het beoordelingsvoorschrift herleidbaar kan onderbouwen.  Uit de beoordelingsrichtlijnen blijkt dat de beoordeling plaatsvindt op het niveau van eindtermen van de deelkwalificaties of kerntaken en werkprocessen. De beoordeling wordt gebaseerd op de prestatie-indicatoren (of vergelijkbare beoordelingscriteria) uit het kwalificatiedossier. Als een examen(onderdeel) niet behaald wordt, wordt op het niveau van de prestatie-indicator (of vergelijkbare beoordelingscriteria) verantwoord wat de oorzaak daarvan is.  |
| 1.5  Transparantie  | Alle betrokkenen hebben een helder beeld van hoe het examen eruit ziet en hoe het wordt uitgevoerd en beoordeeld. Studenten en beoordelaars zijn geïnformeerd over de beoordelingscriteria en de wijze waarop het examen zal plaatsvinden en over de beoordeling. Het exameninstrumentarium is voorzien van afnamecondities en aanwijzingen voor de beoordelaars en de studenten voor de uitvoering van het examen.  |

Standaard 2: De examenprocessen van afname en beoordeling zijn deugdelijk. 

| Indicator  | Portret  |
|:---|:---|
| 2.1  Authentieke afname  | Het examen bevat tenminste activiteiten die de student als beginnend beroepsbeoefenaar in het toekomstige beroep uitvoert, afgestemd op het kwalificatiedossier (of eindtermendocument). De werkomstandigheden en de sociale context tijdens de beoordeling van het examen komen zoveel mogelijk overeen met die in het toekomstige beroep; onderdelen van het examen vinden in de reële beroepspraktijk plaats.  Het beroepenveld is betrokken bij de examinering en beoordeelt de afname en beoordeling als realistisch.  |
| 2.2  Betrouwbaarheid  | De afname en beoordeling zijn deugdelijk en verlopen zoals beoogd.  In gelijke gevallen wordt gelijk geoordeeld. De beoordeling is zo objectief mogelijk. Voorzieningen die zijn getroffen om dat te bereiken worden adequaat toegepast.  Examenopdrachten, afnamecondities en beoordelingen zijn voor alle studenten zodanig opgezet en toegepast dat geen afbreuk wordt gedaan aan de betrouwbaarheid van de uitkomsten van de examenopdracht of het examenprogramma als geheel, noch aan het niveau daarvan.  Er is sprake van een deskundige beoordeling van studenten gericht op het vakinhoudelijk correct beoordelen van de vereiste kennis, houding en vaardigheden van de student.  |

Standaard 3: De diplomering is deugdelijk 

| Indicator  | Portret  |
|:---|:---|
| 2.3.1  Besluitvorming diplomering  | De examencommissie besluit op basis van de examenresultaten van de student, afgezet tegen de exameneisen uit het kwalificatiedossier (of eindtermendocument) en het Examenbesluit, tot het verlenen van vrijstellingen voor delen van het examen en tot het verstrekken van diploma’s en (indien van toepassing) van certificaten. De examencommissie neemt deugdelijke besluiten op grond van de oordelen op de examenonderdelen en legt op basis van registratie van de besluitvorming verantwoording af.  |
| 2.3.2  Verantwoordelijkheid examencommissie  | De examencommissie vergewist zich met gepaste grondigheid en frequentie van de kwaliteit van het exameninstrumentarium, de afname, de beoordeling, de besluitvorming betreffende de diplomering en van de deskundigheid van bij de examinering betrokken personen.  Om vast te stellen of de beoordeling adequaat verloopt, wordt gebruik gemaakt van bijvoorbeeld resultatenanalyses, deelnemerevaluaties en gegevens uit (steekproefsgewijze) dubbele beoordelingen. De examencommissie legt vast wanneer beoordelingsresultaten worden aangepast en tot welke verbeteracties deze correcties leiden of hebben geleid. De examencommissie analyseert wat mogelijke oorzaken zijn als de beoordelingen niet naar wens verlopen.  |

####De normering

De normering vindt in eerste instantie op het niveau van de standaarden en de indicatoren plaats. Op basis daarvan wordt een oordeel gegeven over de examenkwaliteit van een opleiding. Per standaard en per indicator wordt een oordeel uitgesproken op een tweepuntschaal (onvoldoende – voldoende). Per indicator is een beschrijving gegeven van het oordeel ‘voldoende’. Die beschrijving is opgenomen in de zogenaamde portretten. De portretten vormen het referentiekader voor de beoordeling. De aangetroffen situatie voldoet in voldoende mate aan de betreffende indicator als de situatie over het geheel genomen overeenkomt met de inhoud van de portretten. Voor de examenkwaliteit van een opleiding wordt een oordeel uitgesproken op een vierpuntschaal (goed – voldoende – onvoldoende – slecht).  

| --- | --- |
|:---|:---|
| --- | --- |
| Goed  | • Aan alle standaarden is voldaan;  • De elementen in het portret worden op uitstekende wijze uitgevoerd.  |
| Voldoende  | • Aan alle standaarden is voldaan;  • Er wordt voor het grootste deel aan de omschrijving van de portretten voldaan, waaronder de essentiële onderdelen.  |
| Onvoldoende  | • Aan één standaard is niet voldaan.  |
| Slecht  | • Aan twee of drie standaarden is niet voldaan.  |

De examenkwaliteit van een opleiding is voldoende of goed wanneer alle drie standaarden voldoende zijn en per standaard aan alle indicatoren is voldaan. De examenkwaliteit is goed als de elementen in het portret op uitstekende wijze worden uitgevoerd. De examenkwaliteit is voldoende als voor het grootste deel aan de omschrijving van de portretten wordt voldaan, waaronder de essentiële onderdelen. Een voorbeeld van een essentieel onderdeel is het examineren van de wettelijke beroepsvereisten (bij indicator 1.2). De examenkwaliteit van een opleiding is onvoldoende wanneer aan één standaard niet is voldaan. Indien aan één indicator van een standaard niet is voldaan, wordt niet voldaan aan de betreffende standaard. De examenkwaliteit van een opleiding is slecht wanneer aan twee of drie standaarden niet is voldaan. Indien aan één indicator van een standaard niet is voldaan, wordt niet voldaan aan de betreffende standaard. Voor eindtermgerichte opleidingen dient elke onderzochte deelkwalificatie aan de standaarden en bijbehorende indicatoren te voldoen. De examenkwaliteit van een opleiding voldoet kortom aan de standaarden als per standaard aan alle indicatoren is voldaan. 

