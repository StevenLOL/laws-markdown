<meta http-equiv='Content-Type' content='text/html; charset=utf-8' />

##Regeling houdende bepalingen met betrekking tot de examens scheepvaartverkeersdienst (Regeling examens scheepvaartverkeersdienst)

De Minister van Verkeer en Waterstaat,  
Handelende in overeenstemming met de Minister van Justitie;

Gelet op de [artikelen 11, vierde en vijfde lid](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md), [13, derde lid](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md), [18, eerste lid](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md), [19](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md), [20](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md), [22](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md) en [27, derde lid, van het Besluit verkeersinformatie en verkeersaanwijzingen scheepvaartverkeer](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);
Besluit:     
### Hoofdstuk  1  

####Begripsbepalingen

### Artikel  1  

In deze regeling wordt verstaan onder: 

a. besluit: [Besluit verkeersinformatie en verkeersaanwijzingen scheepvaartverkeer](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

b. landelijke examencommissie: landelijke examencommissie als bedoeld in [artikel 11, eerste lid, van het besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

c. regionale examencommissie: regionale examencommissie als bedoeld in [artikel 11, tweede lid, van het besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

d. landelijk examen: examen als bedoeld in [artikel 16 van het besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

e. regionaal examen: examen als bedoeld in [artikel 17 van het besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

f. herhalingstoets: herhalingstoets als bedoeld in [artikel 27, eerste lid, van het besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

g. clusterexamen: een aantal samengevoegde deelexamens;  

h. examen: landelijk examen, regionaal examen, deelexamen, clusterexamen, examen in een module als onderdeel van een deelexamen, of herhalingstoets;  

i. examinator: lid van een examencommissie belast met het afnemen van een examen;  

j. gecommitteerde: degene die als zodanig is aangewezen bij beschikking van de Minister van Verkeer en Waterstaat overeenkomstig [artikel 13, tweede lid, van het besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

k. kandidaat: degene die voor een examen is aangemeld dan wel aan een examen deelneemt;  

l. grondige kennis: het onderwerp wordt in zijn geheel begrepen en beheerst, en kan te allen tijde als parate kennis worden toegepast, zonder de hulp van op schrift gestelde gegevens;  

m. kennis: het onderwerp wordt in zijn geheel begrepen en ten tijde van het toepassen van deze kennis kan gebruik worden gemaakt van op schrift gestelde gegevens;  

n. begrip: het onderwerp als geheel is bekend;  

o. bedrevenheid: de vaardigheid om het onder l en m bedoelde in de praktijk toe te passen.    

### Hoofdstuk  2  

####Algemene bepalingen

### §  1  

####Taak en werkwijze examencommissies

### Artikel  2  

1.  De landelijke examencommissie wordt vertegenwoordigd door een dagelijks bestuur van maximaal negen personen, bestaande uit de voorzitter, één of meer plaatsvervangende voorzitters, de secretaris en de plaatsvervangende secretaris van die examencommissie.   
2.  Een regionale examencommissie kan een dagelijks bestuur van maximaal negen personen in het leven roepen, dat de desbetreffende examencommissie vertegenwoordigt, en dat bestaat uit de voorzitter, één of meer plaatsvervangende voorzitters, de secretaris en de plaatsvervangende secretaris van die examencommissie.   

### Artikel  3  

Door de landelijke examencommissie en de regionale examencommissies wordt ten behoeve van die commissies een huishoudelijk reglement opgesteld waarin ten minste worden opgenomen: 

a. taken en bevoegdheden van de voorzitter, secretaris, overige leden, en hun plaatsvervangers;  

b. wijze van vergaderen en het nemen van besluiten;  

c. een klachtenprocedure;  

d. een model van een examenrooster;  

e. taken van de examenvoorzitter;  

f. als er sprake is van een dagelijks bestuur, van dat bestuur: taken, waaronder met betrekking tot het dagelijks bestuur van de landelijke examencommissie in elk geval de periodieke controle van de in artikel 21 bedoelde verkeersdienstsimulator, bevoegdheden, wijze van vergaderen en het nemen van besluiten.    

### Artikel  4  

1.  De landelijke examencommissie organiseert het landelijk examen en de regionale examencommissies organiseren de regionale examens scheepvaartverkeersdienst.   
2.  Een examencommissie stelt jaarlijks een examenrooster voor het lopende jaar vast.   
3.  De examencommissies ontwikkelen, met inachtneming van het document ‘Beroepsprofiel en eindtermen VTS Operator’, dat als bijlage 1 deel uitmaakt van deze regeling: 

a. criteria en toetselementen voor schriftelijke en mondelinge examens;  

b. criteria, toetselementen en scenario’s voor de examens praktijkvaardigheid;  

c. criteria voor de organisatie van, het voorbereiden op, en het afnemen van de examens;  

d. criteria voor de normering en wijze van beoordelen van de examens.     
4.  De in het derde lid, onderdelen a tot en met d, genoemde criteria, toetselementen en scenario’s, worden jaarlijks door de examencommissies geëvalueerd en zo nodig bijgesteld.   

### §  2  

####Aanmelden en oproepen voor het examen

### Artikel  5  

De landelijke examencommissie en de regionale examencommissies delen tijdig mee wanneer een examen plaatsvindt, welk bedrag daarvoor verschuldigd is en hoe en bij wie dat bedrag dient te worden voldaan.  

### Artikel  6  

1.  De aanmelding voor een examen geschiedt bij de desbetreffende examencommissie onder vermelding voor welk examen de aanmelding is bedoeld.   
2.  Aanmelding voor een examen geschiedt uiterlijk een maand voor de examendatum.   

### Artikel  7  

De secretaris van de desbetreffende examencommissie zendt de kandidaten ten minste 14 dagen voor de aanvang van het examen een schriftelijke oproep met vermelding van de datum, het tijdstip, de plaats, tijdsduur, wijze van het examen en de bescheiden en benodigdheden die de kandidaat voor het examen dient mee te brengen.  

### Artikel  8  

1.  Om te worden toegelaten tot het landelijk examen of een onderdeel daarvan, legt de kandidaat bij de aanmeldingde volgende bescheiden over: 

a. een niet eerder dan zes maanden voor de aanvraag afgegeven gewaarmerkt uittreksel uit de gemeentelijke basisadministratie persoonsgegevens;  

b. twee goedgelijkende pasfoto’s, aan de achterkant voorzien van naam, voorletters en geboortedatum, en, indien van toepassing,  

c. deelcertificaten of bewijzen van vrijstelling.     
2.  Om te worden toegelaten tot een regionaal examen of een onderdeel daarvan legt de kandidaat het basisdiploma en het bijbehorende boekje ‘VTS-kwalificatie’ over.   
3.  Om te worden toegelaten tot een herhalingstoets legt de kandidaat het boekje ‘VTS-kwalificatie’ over.   

### Artikel  9  

Voordat een examen wordt afgenomen, legt de kandidaat op de desbetreffende datum, plaats en tijd een geldig identiteitsbewijs over, ten genoegen van de examenvoorzitter.  

### §  3  

####Wijze van examineren

### Artikel  10  

1.  Een examen wordt afgenomen in aanwezigheid van ten minste één gecommitteerde.   
2.  Het deelexamen praktijkvaardigheid verkeersdienstsimulator, het deelexamen regionale praktijkvaardigheid en de modules waarin mondeling examen wordt gedaan, worden per kandidaat afgenomen door ten minste twee examinatoren. De modules waarin schriftelijk examen wordt gedaan, worden per kandidaat door ten minste twee examinatoren beoordeeld.   
3.  De herhalingstoets wordt per kandidaat afgenomen door ten minste één examinator.   
4.  Het deelexamen praktijkvaardigheid verkeersdienstsimulator, het deelexamen en een clusterexamen regionale praktijkvaardigheid, en de herhalingstoets worden praktisch afgenomen met behulp van een verkeersdienstsimulator.   
5.  In afwijking van het vierde lid kan het deelexamen regionale praktijkvaardigheid gedeeltelijk worden afgenomen op een of meer verkeerscentrales of verkeersposten in de regio ten behoeve waarvan het regionale examen wordt afgenomen.   
6.  In afwijking van het vierde lid kan het dagelijks bestuur van de landelijke examencommissie in bijzondere gevallen besluiten dat de herhalingstoets wordt afgenomen op een of meer verkeerscentrales of verkeersposten waarvoor de kandidaat een regionale kwalificatie heeft.   

### §  4  

####Beoordeling, slagen, afwijzen en herexamens

### Artikel  11  

1.  De beoordeling van een deelexamen wordt per module uitgedrukt in punten waarvan het laagste aantal punten 1 en het hoogste aantal punten 100 is.   
2.  Indien de examinatoren bij de vaststelling van een puntenwaardering niet tot overeenstemming kunnen komen en het verschil van de door de examinatoren toegekende waarderingen niet meer dan 10 punten bedraagt, worden deze waarderingen bij elkaar opgeteld, gemiddeld, en naar boven afgerond. Als het verschil meer dan 10 punten bedraagt, wordt de toe te kennen waardering vastgesteld door de examenvoorzitter in aanwezigheid van de betrokken gecommitteerde.   
3.  Een kandidaat is voor een deelexamen geslaagd, indien voor elke module van het deelexamen ten minste 60 punten zijn behaald.   
4.  In afwijking van het derde lid is een kandidaat geslaagd voor het deelexamen praktijkvaardigheid verkeersdienstsimulator, indien voor dit deelexamen ten minste 60 punten zijn behaald, waarbij voor de onderdelen radarobservatie, verkeersinformatie en communicatie elk ten minste 13 punten zijn behaald.   
5.  Een kandidaat is voor het landelijk examen geslaagd, indien hij is geslaagd voor alle daarvan deel uitmakende deelexamens.   
6.  Een kandidaat is voor een clusterexamen geslaagd, indien hij is geslaagd voor alle daarvan deel uitmakende deelexamens.   
7.  Een kandidaat is voor het regionale examen geslaagd, indien hij is geslaagd voor alle daarvan deel uitmakende deelexamens, of wanneer hij is geslaagd voor alle clusterexamens.   
8.  Een kandidaat is voor de herhalingstoets geslaagd indien voor deze toets in totaal ten minste 60 punten zijn behaald, waarbij voor de onderdelen radarobservatie, verkeersinformatie en communicatie elk ten minste 13 punten zijn behaald.   

### Artikel  12  

Een kandidaat neemt pas aan een volgend clusterexamen deel, wanneer hij voor het daaraan voorafgaande clusterexamen is geslaagd.  

### Artikel  13  

1.  Een kandidaat die niet geslaagd is voor het landelijk examen, een regionaal examen of een clusterexamen, ontvangt voor een deelexamen van een van deze examens waarvoor hij geslaagd is een deelcertificaat, indien dit voor het desbetreffende deelexamen beschikbaar is. Het deelcertificaat wordt door de voorzitter van de desbetreffende examencommissie aan de kandidaat uitgereikt.   
2.  Een clusterexamen regionale praktijkvaardigheid en een clusterexamen regionale praktijk operationele werkvloer zijn alleen geldig voor het verrichten van werkzaamheden op de regionale verkeerscentrales die in het desbetreffende regionale examenprogramma nader zijn aangeduid.   
3.  Een deelcertificaat als bedoeld in het eerste lid is 12 maanden geldig en een deelcertificaat dat is verkregen voor een deelexamen dat deel uitmaakt van een clusterexamen regionale praktijkvaardigheid of een clusterexamen regionale praktijk operationele werkvloer is nog 12 maanden geldig gerekend vanaf de laatste werkdag op de regionale verkeerscentrale waarvoor het clusterexamen gelding heeft en behoudt daarna zijn geldigheid zolang elk kwartaal minimaal zes volledige diensten op deze verkeerscentrale worden verricht.   
4.  De deelcertificaten, bedoeld in het derde lid, gelden gedurende de daar genoemde periodes als verkregen vrijstelling voor een volgend deelexamen in het desbetreffende vakgebied.   

### §  5  

####Toezicht en de goede gang van zaken tijdens het examen, voorkomen van bedrog, en uitsluiting van deelname aan het examen of een onderdeel daarvan

### Artikel  14  

De voorzitter of een van de plaatsvervangende voorzitters van de desbetreffende examencommissie treedt op als examenvoorzitter en is belast met de algehele leiding tijdens het examen.  

### Artikel  15  

Tijdens het examen gedragen de kandidaten zich naar de aanwijzingen die door of vanwege de examenvoorzitter worden gegeven.  

### Artikel  16  

1.  Gedragingen van een kandidaat in strijd met artikel 15, gedragingen die storend werken op het verloop van het examen, bedrog of een poging daartoe kunnen uitsluiting van verdere deelname aan het examen tot gevolg hebben, zulks ter beoordeling van de examenvoorzitter.   
2.  De examenvoorzitter kan een kandidaat die zonder genoegzame reden niet tijdig in het examenlokaal aanwezig is van deelname aan het examen uitsluiten.   

### Artikel  17  

Een kandidaat die zich tijdens het examen terugtrekt wordt, tenzij zulks naar het oordeel van de examenvoorzitter het gevolg is van overmacht, uitgesloten van verdere deelname aan dat examen.  

### Artikel  18  

De kandidaat die opzettelijk valse bescheiden overlegt, wordt door de voorzitter van de desbetreffende examencommissie van deelname of verdere deelname aan het examen uitgesloten.  

### §  6  

####Duur van de examens

### Artikel  19  

1.  Mondelinge deelexamens duren maximaal 40 minuten.   
2.  Schriftelijke deelexamens en deelexamens die praktisch worden afgenomen duren maximaal 90 minuten.   

### §  7  

####Modellen van diploma’s en deelcertificaten

### Artikel  20  

Als model als bedoeld in [artikel 22 van het besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md) worden vastgesteld: 

a. voor het basisdiploma: het model dat als bijlage 2 bij deze regeling is opgenomen;  

b. voor het bij het basisdiploma behorende boekje Vessel Traffic Service (VTS)-kwalificatie: het model dat als bijlage 3 bij deze regeling is opgenomen;  

c. voor deelcertificaten: het model dat als bijlage 4 bij deze regeling is opgenomen.    

### §  8  

####Eisen waaraan een verkeersdienstsimulator moet voldoen

### Artikel  21  

Een verkeersdienstsimulator voldoet aan de volgende eisen: 

a. hij is in staat om werkelijk bestaande verkeersbegeleidingsgebieden na te bootsen alsmede om fictieve verkeersbegeleidingsgebieden te tonen ten behoeve van simulatoroefeningen voor opleidingen, trainingen, examinering en kwalificering in het kader van nautische verkeersdienstopleidingen;  

b. hij beschikt over beeldschermpresentatiemogelijkheden waarop realistische verkeerssituaties als eindresultaat kunnen worden nagebootst, waarbij manipulatie van de beeldscherminstellingen mogelijk is;  

c. hij beschikt over een verkeersmodel waarmee een realistisch verkeersgedrag en de kenmerkende manoeuvreereigenschappen van vaartuigen kunnen worden bewerkstelligd, opdat realistische verkeerssituaties kunnen worden nagebootst;  

d. hij beschikt over een informatieverwerkend systeem dat de mogelijkheid biedt om de systematiek en de functionaliteit van informatieverwerking na te bootsen en voorts de mogelijkheid tot interactie heeft met de beeldschermen waarop het verkeersbeeld wordt weergegeven;  

e. hij beschikt over een geïntegreerd communicatiesysteem waarmee schip-walcommunicatie, het openbaar telefoonverkeer alsmede zogenaamde directe lijnen binnen het te simuleren verkeersbegeleidend systeem op realistische wijze kunnen worden nagebootst, waarbij de kwaliteit van de externe verbindingen is te beïnvloeden;  

f. hij is in staat om automatische doelvolging en identificatieprocessen na te bootsen; en  

g. hij beschikt over registratiemogelijkheden inzake het opnemen van gevoerde communicatie, gepresenteerde verkeerssituaties, manipulaties met behulp van het informatieverwerkend systeem en de beeldscherminstellingen, ten behoeve van didactische nabespreking, examinering en kwalificering.    

### Artikel  22  

1.  Een verkeersdienstsimulator wordt niet gebruikt voor het afnemen van de examens, genoemd in artikel 10, vierde lid, dan nadat het dagelijks bestuur van de landelijkeexamencommissie een verklaring heeft afgegeven waaruit blijkt dat de verkeersdienstsimulator voldoet aan de eisen, genoemd in artikel 21.   
2.  Ingeval van tussentijdse technische of functionele wijzigingen aan een reeds goedgekeurde verkeersdienstsimulator, wordt dit zo spoedig mogelijk schriftelijk gemeld aan het dagelijks bestuur van de landelijke examencommissie. Deze kan naar aanleiding hiervan besluiten tot een hernieuwde keuring over te gaan.   
3.  Het dagelijks bestuur van de landelijke examencommissie kan een verklaring als bedoeld in het eerste lid, schorsen, indien een ernstig vermoeden bestaat dat de verkeersdienstsimulator niet langer voldoet aan de eisen, genoemd in artikel 21.   
4.  Een schorsing op grond van het derde lid, wordt opgeheven, indien ten genoegen van het dagelijks bestuur van de landelijke examencommissie wordt aangetoond dat de verkeersdienstsimulator nog steeds of wederom voldoet aan de eisen, genoemd in artikel 21.   

### §  9  

####Vrijstellingen

### Artikel  23  

1.  Een kandidaat in het bezit van het getuigschrift registerloods is vrijgesteld van het afleggen van een deelexamen of een examen in een module van een deelexamen van het landelijk examen, behoudens van het deelexamen praktijkvaardigheid verkeersdienstsimulator, als dat getuigschrift: 

a. niet meer dan drie jaar oud is;  

b. meer dan drie, maar maximaal vijf jaar oud is, en de kandidaat: 

1°. de wetenschap en vaardigheid, waarvoor het getuigschrift registerloods is verstrekt, tot op het moment van aanvraag van het landelijk examen onafgebroken in de praktijk heeft toegepast, en  

2°. aantoonbaar heeft deelgenomen aan de ten behoeve van het getuigschrift registerloods gegeven bijscholingscursussen, of    

c. meer dan vijf jaar oud is en de kandidaat voldoet aan het gestelde onder b, 1° en 2°, en tevens is ingeschreven in het loodsenregister.     
2.  Het eerste lid is van overeenkomstige toepassing op het afleggen van een deelexamen of een examen in een module van een deelexamen van het regionaal examen Havenbedrijf Rotterdam N.V., met dien verstande dat: 

a. geen vrijstelling wordt verkregen van het deelexamen regionale praktijkvaardigheid en de module relevante regionale reglementering met betrekking tot het scheepvaartverkeer van het deelexamen regionale scheepvaartverkeersreglementering, en  

b. wanneer de kandidaat in het bezit is van een getuigschrift registerloods dat meer dan vijf jaar oud is, hij tevens over de regionale loodsenbevoegdheid voor de Loodsencorporatie regio Rijnmond beschikt.     

### Hoofdstuk  3  

####Het landelijk examen

### §  1  

####Het landelijk examenprogramma

### Artikel  24  

Het examenprogramma voor het landelijk examen omvat: 

a. voor het deelexamen algemene communicatie en communicatieprocedures, de modules: 

1°. Inleiding algemene communicatie en communicatieprocedures;  

2°. Engelse of Duitse taal;  

3°. Standard Marine Communication Phrases of de Duitse woordenlijst VN/ECE;  

4°. Handboek marifonie in de binnenvaart;  

5°. technische principes van radiotelefonie;  

6°. regelgeving met betrekking tot radio- en telefonieprocedures;    

b. voor het deelexamen nautische kennis, de modules: 

1°. binnenvaart op de onderdelen scheepstypen, manoeuvreereigenschappen, bouw en uitrusting en scheepsbescheiden;  

2°. zeevaart op de onderdelen scheepstypen, manoeuvreereigenschappen, bouw en uitrusting en scheepsbescheiden;  

3°. kaartpassen;  

4°. meteorologie op de onderdelen druksystemen, depressies, luchtdruk en wind, vorming van mist en wolken en vorming van neerslag;  

5°. getijleer op de onderdelen horizontale en verticale getijbewegingen, gebruik van getij- en waterstandsgegevens, getijtafels van Nederland, bepalen van tijden van hoog en laag water, reductievlakken en tijpoortberekeningen;    

c. voor het deelexamen verkeersdienstapparatuur, de modules: 

1°. boordapparatuur;  

2°. walapparatuur;  

3°. informatieverwerkende systemen en randapparatuur;  

4°. radarinstallaties;    

d. voor het deelexamen relevante wet- en regelgeving, de modules: 

1°. algemene inleiding wet- en regelgeving;  

2°. [Scheepvaartverkeerswet](../../../../../wet/scheepvaartverkeerswet/BWBR0004364/README.md), inclusief het [besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md);  

3°. wetgeving met betrekking tot milieu en vervoer van gevaarlijke stoffen;  

4°. wettelijke bevoegdheden;  

5°. administratieve verwerking en praktische toepassing van regelgeving bij ongevallen, incidenten en overtredingen;  

6°. relevante bepalingen ter voorkoming van aanvaringen op zee;  

7°. [Scheepvaartreglement territoriale zee](../../../../../AMvB/scheepvaartreglement/territoriale/zee/BWBR0007914/README.md);  

8°. [Binnenvaartpolitiereglement](../../../../../KB/binnenvaartpolitiereglement/BWBR0003628/README.md);    

e. voor het deelexamen topografie, de modules: 

1°. gebieden waarin verkeersbegeleiding wordt gegeven;  

2°. nautische en hydrografische publicaties;  

3°. betonningssystemen in Nederland;    

f. voor het deelexamen verkeersdienst, de modules: 

1°. richtlijnen van de *International Maritime Organization (IMO)* voor verkeersdienstsystemen;  

2°. taken en bevoegdheden van de verkeersdienst;    

g. voor het deelexamen verkeerszaken, de module ‘instanties, bedrijven en organisaties die betrokken zijn bij de afwikkeling van het scheepvaartverkeer’;  

h. voor het deelexamen praktijkvaardigheid verkeersdienstsimulator, het praktisch gedeelte van de modules, genoemd in onderdeel a, onder 1° tot en met 4° en 6°, onderdeel c, onder 2° tot en met 4°, en onderdeel f, onder 1°, te weten: 

1°. radarobservatie;  

2°. verkeersinformatie;  

3°. communicatie;  

4°. navigatieassistentie;  

5°. verkeersaanwijzingen;  

6°. hand-overprocedure.      

### Artikel  25  

Het examenprogramma voor het landelijk examen omvat de volgende eisen: 

a. grondige kennis van de modules, genoemd in artikel 24, onderdeel a, onder 1° en 3°, onderdeel d, onder 2°, 4°, 6°, 7° en 8°, onderdeel e, onder 3°, onderdeel f, onder 1° en 2°, en de in onderdeel h genoemde praktische gedeeltes van modules;  

b. kennis van de modules, genoemd in artikel 24, onderdeel a, onder 2°, 4° en 6°, onderdeel b, onder 1° tot en met 5°, onderdeel c, onder 2° tot en met 4°, onderdeel d, onder 1°, 3° en 5°, en onderdeel e, onder 1° en 2°;  

c. begrip van de modules, genoemd in artikel 24, onderdeel a, onder 5°, onderdeel c, onder 1° en onderdeel g;  

d. voor het deelexamen praktijkvaardigheid verkeersdienstsimulator, kennis van en bedrevenheid in het toepassen van de in artikel 24, onderdeel h, genoemde praktische gedeeltes van modules.    

### §  2  

####De herhalingstoets

### Artikel  26  

Het examenprogramma voor de herhalingstoets omvat de in artikel 24, onderdeel h, genoemde praktische gedeeltes van modules.  

### Artikel  27  

Het examenprogramma voor de herhalingstoets omvat de volgende eisen: grondige kennis van en bedrevenheid in het toepassen van de in artikel 24, onderdeel h, genoemde praktische gedeeltes van modules.  

### §  3  

####Vorm van de examens

### Artikel  28  

1.  Het examen in de modules, genoemd in artikel 24, onderdeel a, onder 2° en 3°, onderdeel b, onder 3°, onderdeel d, onder 6° en 8°, en onderdeel f, onder 1° en 2°, wordt mondeling afgenomen.   
2.  Het examen in de overige modules, genoemd in artikel 24, behoudens het praktisch gedeelte van de modules genoemd in artikel 24, onderdeel h, wordt schriftelijk afgenomen.   
3.  De voorzitter van de landelijke examencommissie kan, behoudens met betrekking tot het afnemen van het praktisch gedeelte van de modules genoemd in artikel 24, onderdeel h, in bijzondere gevallen afwijken van het eerste en tweede lid.   

### Hoofdstuk  4  

####De regionale examens

### §  1  

####Regionaal examenprogramma Amsterdam/Noordzeekanaalgebied, Havenschap Delfzijl/Eemshaven, Rijkswaterstaat Noord-Nederland voor Verkeersbegeleidend systeem (VBS) – Terschelling, en Verkeersbegeleidend systeem (VBS) – Den Helder

### Artikel  29  

Het regionaal examenprogramma omvat voor het gebied in nautisch beheer bij het Openbaar lichaam Centraal Nautisch Beheer Noordzeekanaalgebied (CNB), het gebied in nautisch beheer bij het Havenschap Defzijl/Eemshaven, het gebied binnen de grenzen van het Verkeersbegeleidend systeem (VBS) – Terschelling, en het gebied binnen de grenzen van het Verkeersbegeleidend systeem (VBS) – Den Helder: 

a. voor het deelexamen regionale communicatieprocedures, de module: radio- en telefonieprocedures conform vigerende regelgeving bij het verstrekken van verkeersinformatie en calamiteitenafhandeling;  

b. voor het deelexamen regionale nautische kennis, de modules: 

1°. hydrografische en meteorologische aspecten;  

2°. scheepvaartaspecten en nautische infrastructuur;    

c. voor het deelexamen regionale verkeersdienstapparatuur, de module ‘het gebruik en bediening van de walapparatuur, zoals communicatie-, radar- en randapparatuur en informatieverwerkende systemen’;  

d. voor het deelexamen regionale scheepvaartverkeersreglementering, de modules: 

1°. de relevante reglementering met betrekking tot het scheepvaartverkeer en de daaruit voortvloeiende regelingen;  

2°. de relevante reglementering met betrekking tot milieu en vervoer gevaarlijke stoffen;  

3°. de administratieve afwikkeling bij incidenten, overtredingen en ongevallen;    

e. voor het deelexamen regionale topografie, de modules: 

1°. de topografie van het eigen en eventueel aansluitende gebied;  

2°. bijzonderheden betreffende kunstwerken en watergebonden bedrijven;    

f. voor het deelexamen regionale verkeersdienst, de module ‘de organisatie en lijnverantwoordelijkheid’;  

g. voor het deelexamen regionale verkeerszaken, de modules: 

1°. de relevante instanties, bedrijven en organisaties die betrokken zijn bij de afwikkeling van het scheepvaartverkeer;  

2°. de procedure met betrekking tot de verkeersafwikkeling;    

h. voor het deelexamen regionale praktijkvaardigheid, de module ‘het toepassen van de relevante kennis uit de onder a tot en met g genoemde modules gedurende een praktijkrun op de verkeersdienstsimulator’.    

### Artikel  30  

Het regionaal examenprogramma, genoemd in artikel 29, omvat de volgende eisen: 

a. grondige kennis van de modules, genoemd in artikel 29, onderdeel a, onderdeel c, onderdeel d, onder 1° en 2°, onderdeel e, onder 1°, onderdeel f, en onderdeel g, onder 2°;  

b. kennis van de modules, genoemd in artikel 29, onderdeel b, onderdeel d, onder 3°, en onderdeel e, onder 2°;  

c. begrip van de module, genoemd in artikel 29, onderdeel g, onder 1°;  

d. bedrevenheid in de module, genoemd in artikel 29, onderdeel h.    

### Artikel  31  

De deelexamens genoemd in artikel 29, onderdelen a tot en met g, worden ter keuze van de voorzitter van regionale examencommissie, schriftelijk of mondeling afgenomen.  

### §  2  

####Regionaal examenprogramma Havenbedrijf Gemeentelijke Havendienst Stadsbeheer Den Haag

### Artikel  32  

Het regionaal examenprogramma omvat voor het gebied in nautisch beheer bij het Havenbedrijf Gemeentelijke Dienst Stadsbeheer Den Haag: 

a. voor het deelexamen regionale communicatieprocedures, de modules: 

1°. radio- en telefonieprocedures conform regionale vigerende regelgeving bij het verstrekken van verkeersinformatie en navigatie-assistentie;  

2°. bediening en werking van de ter beschikking staande radiotelefonie-apparatuur;    

b. voor het deelexamen regionale nautische kennis, de modules: 

1°. regionale nautische en hydrografische publicaties;  

2°. regionale getijden en stromen;  

3°. meteorologische aspecten in de regio;    

c. voor het deelexamen regionale verkeersdienstapparatuur, de modules: 

1°. bediening en mogelijkheden van beeldschermen;  

2°. bediening en mogelijkheden van informatieverwerkende systemen;  

3°. bediening en mogelijkheden van randapparatuur benodigd voor het uitoefenen van de functie;    

d. voor het deelexamen regionale scheepvaartverkeersreglementering, de modules: 

1°. de relevante regionale reglementering met betrekking tot het scheepvaartverkeer;  

2°. de lokale havenreglementen;  

3°. de voor de regio relevante reglementering met betrekking tot het milieu en vervoer van gevaarlijke stoffen;    

e. voor het deelexamen regionale topografie, de modules: 

1°. de topografie van de regio;  

2°. bijzonderheden en voorschriften omtrent kunstwerken en ankerplaatsen in de regio;  

3°. topografie van de buurposten;    

f. voor het deelexamen regionale verkeersdienst, de module ‘organisatie en afhandeling van de scheepvaart in de regio met alle bijbehorende aspecten in het totale aandachtsgebied inclusief samenwerkingsregelingen met derden’;  

g. voor het deelexamen regionale verkeerszaken, de module ‘de relevante instanties, bedrijven en organisaties die betrokken zijn bij de afwikkeling van het scheepvaartverkeer’;  

h. het deelexamen regionale praktijkvaardigheid.    

### Artikel  33  

Het regionaal examenprogramma, genoemd in artikel 32, omvat de volgende eisen: 

a. grondige kennis van de modules, genoemd in artikel 32, onderdeel a, onder 1°, onderdeel b, onder 1°, onderdeel c, onder 1° en 2°, onderdeel d, onder 1°, onderdeel e, onder 1° en 2°, en onderdeel g;  

b. kennis van de modules, genoemd in artikel 32, onderdeel a, onder 2°, onderdeel b, onder 2° en 3°, onderdeel c, onder 3°, onderdeel d, onder 2° en 3°, onderdeel e, onder 3°, en onderdeel f;  

c. voor het deelexamen regionale praktijkvaardigheid, bedrevenheid in het toepassen van de modules, genoemd in artikel 32, onderdeel a, onderdeel c, onderdeel d, onder 1°, onderdeel e, onder 1° en 2°, en onderdeel f.    

### Artikel  34  

1.  Het examen in de modules, genoemd in artikel 32, onderdeel b, onderdeel d, onderdeel e, onderdeel f en onderdeel g, wordt schriftelijk afgenomen.   
2.  Het examen in de niet in het eerste lid begrepen modules, genoemd in artikel 32, behoudens het praktisch gedeelte van de modules genoemd in artikel 32, onderdeel a, onderdeel c, onderdeel d, onder 1°, onderdeel e, onder 1° en 2°, en onderdeel f, wordt mondeling afgenomen.   
3.  De voorzitter van de regionale examencommissie kan, behoudens met betrekking tot het afnemen van het praktisch gedeelte van de modules genoemd in het tweede lid, in bijzondere gevallen afwijken van het eerste en tweede lid.   

### §  3  

####Regionaal examenprogramma Havenbedrijf Rotterdam N.V.

### Artikel  35  

Het regionaal examenprogramma omvat voor het gebied in nautisch beheer bij Havenbedrijf Rotterdam N.V.: 

a. voor het deelexamen regionale communicatieprocedures, de modules: 

1°. radio- en telefonieprocedures conform regionale vigerende regelgeving bij het verstrekken van informatie en navigatie-assistentie;  

2°. bediening en werking van de ter beschikking staande radiotelefonie-apparatuur;    

b. voor het deelexamen regionale nautische kennis, de modules: 

1°. regionale nautische en hydrografische publicaties;  

2°. regionale tijpoortregelingen;  

3°. hydrografische aspecten in de regio;    

c. voor het deelexamen regionale verkeersdienstapparatuur, de modules: 

1°. bediening en mogelijkheden van beeldschermen;  

2°. bediening en mogelijkheden van de informatieverwerkende systemen;  

3°. bediening en mogelijkheden van randapparatuur benodigd voor het uitoefenen van de functie;    

d. voor het deelexamen regionale scheepvaartverkeersreglementering, de modules: 

1°. de relevante regionale reglementering met betrekking tot het scheepvaartverkeer;  

2°. de lokale havenreglementen;  

3°. de voor de regio relevante reglementering met betrekking tot milieu en vervoer gevaarlijke stoffen;    

e. voor het deelexamen regionale topografie, de modules: 

1°. de topografie van de regio;  

2°. bijzonderheden en voorschriften omtrent kunstwerken, ligplaatsen, ankerplaatsen en verkeersscheidingsstelsels in de regio;    

f. voor het deelexamen regionale verkeersdienst, de module ‘organisatie en afhandeling van de scheepvaart in de regio met alle bijbehorende aspecten in het totale aandachtsgebied inclusief samenwerkingsregelingen met derden’;  

g. voor het deelexamen regionale verkeerszaken, de module ‘de relevante instanties, bedrijven en organisaties die betrokken zijn bij de afwikkeling van het lokale scheepvaartverkeer’;  

h. het deelexamen regionale praktijkvaardigheid.    

### Artikel  36  

Het regionaal examenprogramma, genoemd in artikel 35, omvat de volgende eisen: 

a. grondige kennis van de modules, genoemd in artikel 35, onderdeel a, onder 1°, onderdeel b, onder 1°, onderdeel c, onder 1° en 2°, onderdeel d, onder 1°, onderdeel e en onderdeel g;  

b. kennis van de modules, genoemd in artikel 35, onderdeel a, onder 2°, onderdeel b, onder 2° en 3°, onderdeel c, onder 3°, onderdeel d, onder 2° en 3°, en onderdeel f;  

c. voor het deelexamen regionale praktijkvaardigheid, bedrevenheid in het toepassen van de modules, genoemd in artikel 35, onderdeel a, onderdeel c, onderdeel d, onder 1°, onderdeel e en onderdeel f.    

### Artikel  37  

1.  Het examen in de modules, genoemd in artikel 35, onderdeel b, onderdeel d, onderdeel e, onderdeel f, en onderdeel g, wordt schriftelijk afgenomen.   
2.  Het examen in de niet in het eerste lid begrepen modules, genoemd in artikel 35, behoudens het praktisch gedeelte van de modules genoemd in artikel 35, onderdeel a, onderdeel c, onderdeel d, onder 1°, onderdeel e en onderdeel f, wordt mondeling afgenomen.   
3.  De voorzitter van de regionale examencommissie kan, behoudens met betrekking tot het afnemen van het praktisch gedeelte van de modules genoemd in het tweede lid, in bijzondere gevallen afwijken van het eerste en tweede lid.   

### §  4  

####Regionaal examenprogramma Zeeland Seaports

### Artikel  38  

Het regionaal examenprogramma omvat voor het gebied in nautisch beheer bij Zeeland Seaports: 

a. voor het deelexamen regionale communicatieprocedures, de module ‘radio- en telefonieprocedures conform vigerende regelgeving bij het verstrekken van verkeersinformatie’;  

b. voor het deelexamen regionale nautische kennis, de module ‘de hydrografische aspecten in de regio’;  

c. voor het deelexamen regionale verkeersdienstapparatuur, de modules: 

1°. de in de regio gebruikte walapparatuur, informatieverwerkende systemen en randapparatuur;  

2°. het bedienen van de beeldschermen en informatieverwerkende systemen;    

d. voor het deelexamen regionale scheepvaartverkeersreglementering, de modules: 

1°. de relevante reglementering met betrekking tot het scheepvaartverkeer;  

2°. de uit de algemene scheepvaartverkeersreglementering voortvloeiende regelingen;  

3°. de voor de regio relevante reglementering met betrekking tot milieu en vervoer gevaarlijke stoffen;    

e. voor het deelexamen regionale topografie, de modules: 

1°. de topografie van de regio;  

2°. de regionale nautische en hydrografische publicaties;    

f. voor het deelexamen regionale verkeersdienst, de modules: 

1°. de relevante richtlijnen ter uitvoering van regelingen voor verkeersbegeleidende systemen van de International Maritime Organization (IMO);  

2°. de doelstelling en taakstelling van Zeeland Seaports;    

g. voor het deelexamen regionale verkeerszaken, de modules: 

1°. de relevante instanties, bedrijven en organisaties die betrokken zijn bij de afwikkeling van het scheepvaartverkeer;  

2°. de procedure met betrekking tot de verkeersafwikkeling;    

h. het deelexamen regionale praktijkvaardigheid.    

### Artikel  39  

Het regionaal examenprogramma, genoemd in artikel 38, omvat de volgende eisen: 

a. grondige kennis van de modules, genoemd in artikel 38, onderdeel a, onderdeel b, onderdeel c, onder 1°, onderdeel d, onder 1° en 2°, onderdeel e, onder 1°, onderdeel f, onder 1°, en onderdeel g;  

b. kennis van de modules, genoemd in artikel 38, onderdeel d, onder 3° , onderdeel e, onder 2° en onderdeel f, onder 2°;  

c. voor het deelexamen regionale praktijkvaardigheid, bedrevenheid in het toepassen van de modules, genoemd in artikel 38, onderdeel a, onderdeel c, onder 2°, onderdeel d, onderdeel e bij de planning en de toewijzing van ligplaatsen, onderdeel f , onder 1°, en onderdeel g, onder 2°.    

### Artikel  40  

1.  Het examen in de modules, genoemd in artikel 38, onderdelen a tot en met g, wordt mondeling afgenomen.   
2.  De voorzitter van de regionale examencommissie kan in bijzondere gevallen afwijken van het eerste lid.   

### §  5  

####Regionaal examenprogramma Westerschelde/Kanaal van Gent naar Terneuzen

### Artikel  41  

1.  Het regionaal examenprogramma omvat voor de Westerschelde en haar mondingen en het Kanaal van Gent naar Terneuzen, voor alle verkeerscentrales: 

a. voor het deelexamen regionale communicatieprocedures, de modules: 

1°. radio- en telefonieprocedures;  

2°. marifoonblokindeling;  

3°. werkafspraken en procedures praktijk;    

b. voor het deelexamen regionale nautische kennis, de modules: 

1°. getijbewegingen en hun nautische invloed in de regio;  

2°. scheepstypen en gedragingen met vergezelreizen;    

c. voor het deelexamen regionale verkeersdienstapparatuur, de modules: 

1°. radarsystemen;  

2°. informatieverwerkend systeem;  

3°. communicatiesysteem en noodprocedures;    

d. voor het deelexamen regionale scheepvaartverkeersreglementering, de modules: 

1°. mandateringsregeling Scheepvaartreglement Westerschelde 1990 en het [Scheepvaartreglement Westerschelde 1990](../../../../../AMvB/scheepvaartreglement/westerschelde/1990/BWBR0005393/README.md);  

2°. relevante hoofdstukken van [Deel II van het Binnenvaartpolitiereglement](../../../../../KB/binnenvaartpolitiereglement/BWBR0003628/README.md);  

3°. Het Scheidingstraktaat uit 1839;  

4°. overige relevante regionale reglementering voor het scheepvaartverkeer;  

5°. relevante reglementering voor het vervoer gevaarlijke stoffen en het milieu;    

e. voor het deelexamen regionale topografie, de modules: 

1°. het werkgebied van Rijkswaterstaat, directie Zeeland;  

2°. de Zeeuwse kust;  

3°. de Westerschelde;    

f. voor het deelexamen regionale verkeersdienst, de modules: 

1°. organisatie Nederlandse overheid;  

2°. relevante organisatie Belgische overheid;    

g. voor het deelexamen regionale verkeerszaken, de modules: 

1°. werkafspraken met interne diensten en instanties;  

2°. samenwerkingsregelingen met externe instanties en bedrijven;  

3°. stagebezoeken;    

h. voor het deelexamen regionale praktijkvaardigheid, de module ‘praktijktraining regionale verkeersdienstapparatuur’;     
2.  Het regionale examenprogramma omvat voor het werkgebied Westerschelde/Kanaal van Gent naar Terneuzen voor de verkeerscentrales Hansweert, Terneuzen en Vlissingen per verkeerscentrale apart: 

a. voor het deelexamen regionale communicatieprocedures, de module ‘lokale marifoonblokindeling en lokale procedures’;  

b. voor het deelexamen regionale nautische kennis, de modules: 

1°. lokale getijbewegingen en hun nautische invloed;  

2°. lokale scheepstypen en lokale gedragingen met vergezelreizen;    

c. voor het deelexamen regionale verkeersdienstapparatuur, de modules: 

1°. lokale informatieverwerkende systemen;  

2°. lokale randapparatuur benodigd voor het uitoefenen van de functie;    

d. voor het deelexamen regionale scheepvaartverkeersreglementering, de module’relevante lokale reglementering voor het scheepvaartverkeer’;  

e. voor het deelexamen regionale topografie, de module ‘lokale topografie’;  

f. voor het deelexamen regionale verkeersdienst, de module ‘naslagwerken en dienstorders’;  

g. voor het deelexamen regionale verkeerszaken, de module ‘lokale samenwerkingsregelingen met stagebezoeken en werkbezoeken’;  

h. voor het deelexamen regionale praktijkvaardigheid, de modules: 

1°. *on-the-jobtraining*;  

2°. praktijktraining simulator.       

### Artikel  42  

1.  Elke module van het regionaal examenprogramma, genoemd in artikel 41, omvat de volgende eisen: grondige kennis, kennis, begrip en bedrevenheid.   
2.  De eisen worden in elke module van het regionaal examenprogramma, genoemd in artikel 41, in algemene en concrete leerdoelen beschreven.   
3.  De algemene en concrete leerdoelen maken integraal onderdeel uit van elke module van het regionaal examenprogramma, genoemd in artikel 41.   

### Artikel  43  

1.  De in modules ingedeelde deelexamens, genoemd in artikel 41, worden geclusterd en opgesplitst in vier regionale clusterexamens, en wel in de volgorde: 

a. een clusterexamen regionale theorie, dat schriftelijk wordt afgenomen en bestaat uit alle deelexamens, genoemd in artikel 41, eerste lid, onderdelen a tot en met g;  

b. een clusterexamen regionale apparatuur praktijk, dat praktisch wordt afgenomen en bestaat uit het deelexamen, genoemd in artikel 41, eerste lid, onderdeel h;  

c. een clusterexamen regionale praktijkvaardigheid, dat praktisch wordt afgenomen en bestaat uit het deelexamen, genoemd in artikel 41, tweede lid, onderdeel h, en  

d. een clusterexamen regionale praktijk operationele werkvloer, dat mondeling wordt afgenomen en bestaat uit alle deelexamens, genoemd in artikel 41, tweede lid, onderdelen a tot en met g.     
2.  Het clusterexamen regionale praktijkvaardigheid, bedoeld in artikel 41, tweede lid, onderdeel h, is specifiek gericht op een in de aanhef van artikel 41, tweede lid, genoemde verkeerscentrale.   
3.  Het clusterexamen regionale apparatuur praktijk is specifiek gericht op een in de aanhef van artikel 41, tweede lid, genoemde verkeerscentrale, en vindt plaats met behulp van een praktijkopstelling van apparatuur overeenkomstig het gebruik daarvan op de operationele werkvloer.   
4.  De voorzitter van de regionale examencommissie kan in bijzondere gevallen afwijken van het eerste lid, onderdelen a en d.   

### §  6  

####Regionaal examenprogramma Rijkswaterstaat regio Binnen

### Artikel  44  

Het regionaal examenprogramma omvat voor alle wateren in beheer bij het rijk, behoudens de onder de paragrafen 1 tot en met 5 van Hoofdstuk 4 begrepen wateren: 

a. voor het deelexamen regionale communicatieprocedures, de modules: 

1°. de communicatieprocedures voor de verschillende verkeersposten in de Nederlandse en de Duitse taal;  

2°. het nood-, spoed-, en veiligheidsverkeer en bijzonder verkeer voor de regio;    

b. voor het deelexamen regionale nautische kennis, de module ‘de lokale hydrografische aspecten’;  

c. voor het deelexamen regionale verkeersdienstapparatuur, de module ‘de in de regio gebruikte lokale walapparatuur, informatieverwerkende systemen en randapparatuur’;  

d. voor het deelexamen regionale scheepvaartverkeersreglementering, de modules: 

1°. de lokale relevante artikelen van het [Binnenvaartpolitiereglement](../../../../../KB/binnenvaartpolitiereglement/BWBR0003628/README.md) dan wel het [Rijnvaartpolitiereglement](../../../../../KB/rijnvaartpolitiereglement/1995/BWBR0006923/README.md);  

2°. de uit de algemene scheepvaartreglementering voortvloeiende regelingen, onder andere neergelegd in ministeriële regelingen, bekendmakingen aan de scheepvaart en verkeersbesluiten;  

3°. de voor de regio relevante reglementering met betrekking tot milieu en vervoer van gevaarlijke stoffen;    

e. voor het deelexamen regionale topografie, de modules: 

1°. de topografie van de verkeerspost binnen de regio;  

2°. de regionale nautische en hydrografische publicaties;    

f. voor het deelexamen regionale verkeersdienst, de module ‘de relevante richtlijnen ter uitvoering van regelingen voor verkeersbegeleidende systemen van de International Maritime Organization (IMO), de Economische Commissie voor Europa (ECE) dan wel de Centrale Commissie voor de Rijnvaart (CCR)’;  

g. voor het deelexamen regionale verkeerszaken, de module ‘de relevante instanties, bedrijven, en organisaties die betrokken zijn bij de afwikkeling van het lokale scheepvaartverkeer’;  

h. het deelexamen regionale praktijkvaardigheid.    

### Artikel  45  

Het regionaal examenprogramma, genoemd in artikel 44, omvat de volgende eisen: 

a. grondige kennis van de modules, genoemd in artikel 44, onderdeel a, onder 1°, onderdeel b, onderdeel c, onderdeel d, onder 1°, onderdeel e, onder 1°, onderdeel f en onderdeel g;  

b. kennis van de modules, genoemd in artikel 44, onderdeel a, onder 2°, onderdeel d, onder 2° en 3° en onderdeel e, onder 2°;  

c. voor het deelexamen regionale praktijkvaardigheid, bedrevenheid in het toepassen van de modules, genoemd in artikel 44, onderdeel a, onderdeel d, onderdeel e, en onderdeel f.    

### Artikel  46  

1.  Het examen in de modules, genoemd in artikel 44, onderdelen c tot en met f wordt schriftelijk afgenomen.   
2.  Het examen in de modules, genoemd in artikel 44, onderdelen a, b en g, wordt mondeling afgenomen.   
3.  De voorzitter van de regionale examencommissie kan in bijzondere gevallen afwijken van het eerste en tweede lid.   

### Hoofdstuk  5  

####Slotbepalingen

### Artikel  47  

Deze regeling treedt in werking op het tijdstip waarop het [besluit](../../../../../AMvB/besluit/verkeersinformatie/en/verkeersaanwijzingen/scheepvaartverkeer/BWBR0014384/README.md) in werking treedt.  

### Artikel  48  

Deze regeling wordt aangehaald als: Regeling examens scheepvaartverkeersdienst.  
Deze regeling zal met de toelichting in de Staatscourant worden geplaatst, met uitzondering van de bijlagen 1 tot en met 4, die ter inzage worden gelegd bij het Ministerie van Verkeer en Waterstaat.  

De 
Minister van Verkeer en Waterstaat, 
K.M.H.Peijs  

### Bijlage  1  

Ligt ter inzage bij het Ministerie van Verkeer en Waterstaat.  

### Bijlage  2  

Ligt ter inzage bij het Ministerie van Verkeer en Waterstaat.  

### Bijlage  3  

Ligt ter inzage bij het Ministerie van Verkeer en Waterstaat.  

### Bijlage  4  

Ligt ter inzage bij het Ministerie van Verkeer en Waterstaat.  
