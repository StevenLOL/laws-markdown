<meta http-equiv='Content-Type' content='text/html; charset=utf-8' />

##Regeling van de Staatssecretaris van Onderwijs, Cultuur en Wetenschap van 28 april 2009, nr. BVE/Stelsel/111464 houdende nadere regels voor de samenvoeging of splitsing van bekostigde instellingen in het Beroepsonderwijs en de Volwassenen Educatie (BVE) en samenvoeging van een agrarisch opleidingscentrum met een school voor voorbereidend beroepsonderwijs in de sector landbouw (Regeling fusie- en splitsingstoets BVE)

De Staatssecretaris van Onderwijs, Cultuur en Wetenschap, handelende in overeenstemming met de Minister van Landbouw, Natuur en Voedselkwaliteit;  
Gelet op [artikel 2.1.3, vierde lid, van de Wet educatie en beroepsonderwijs](../../../../../../../wet/wet/educatie/en/beroepsonderwijs/BWBR0007625/README.md);
Besluit:     
### §  1  

####Algemene bepalingen

### Artikel  1  

####Begripsbepalingen

In deze regeling wordt verstaan onder: 

*minister:* Minister van Onderwijs, Cultuur en Wetenschap en, voor zover het betreft het beroepsonderwijs op het gebied van de landbouw en natuurlijke omgeving, Minister van Landbouw, Natuur en Voedselkwaliteit;  

*wet:*[Wet educatie en beroepsonderwijs](../../../../../../../wet/wet/educatie/en/beroepsonderwijs/BWBR0007625/README.md);  

*instelling:* instelling als bedoeld in [artikel 1.1.1, onder b, van de wet](../../../../../../../wet/wet/educatie/en/beroepsonderwijs/BWBR0007625/README.md);  

*fusie:* elke rechtshandelingen van een of meer rechtspersonen die een bekostigde instelling in stand houdt of houden die ertoe leiden dat: 

1. een instelling ontstaat door samenvoeging van een of meer instellingen, of  

2. een instelling ontstaat door samenvoeging van een school voor voorbereidend beroepsonderwijs in de sector landbouw, als bedoeld in [artikel 10c, onderdeel d, van de Wet op het voortgezet onderwijs](../../../../../../../wet/wet/op/het/voortgezet/onderwijs/BWBR0002399/README.md) en een of meer instellingen.    

*splitsing:* elke rechtshandeling van een rechtspersoon die een bekostigde instelling in stand houdt die ertoe leidt dat twee of meer instellingen ontstaan door splitsing van een instelling.    

### §  2  

####Fusie

### Artikel  2  

####Voorwaarden aanvraag

De rechtspersoon dient dan wel de rechtspersonen gezamenlijk dienen een aanvraag als bedoeld in [artikel 2.1.3, vierde lid, van de wet](../../../../../../../wet/wet/educatie/en/beroepsonderwijs/BWBR0007625/README.md) in bij de minister. De aanvraag gaat vergezeld van: 

a. een door de rechtspersoon dan wel rechtspersonen opgestelde fusie-effectrapportage, en  

b. een schriftelijk advies over de fusie van de betrokken medezeggenschapsraden.    

### Artikel  3  

####Fusie-effectrapportage

De fusie-effectrapportage, bedoeld in artikel 2, onder a, bevat een weergave van: 

a. de noodzaak van de fusie,  

b. de alternatieven voor de fusie,  

c. het tijdsbestek waarbinnen de fusie zal worden gerealiseerd,  

d. de te bereiken doelen,  

e. de effecten van de fusie, in het bijzonder de effecten van de fusie op de spreiding en omvang van de betrokken instellingen in de regio, de onderwijskundige en bestuurlijke diversiteit van het onderwijsaanbod in de regio en de keuzevrijheid van deelnemers in de regio,  

f. de kosten en baten van de fusie,  

g. de personele en financiële gevolgen van de fusie, waaronder begrepen de gevolgen voor de dienstverlening aan deelnemers,  

h. de uitkomsten van het draagvlak-onderzoek dat verricht is onder zowel interne als externe stakeholders,  

i. de wijze waarop over de fusie wordt gecommuniceerd, en  

j. de wijze waarop de fusie wordt geëvalueerd.    

### Artikel  4  

####Instemmingssvereisten

1.  De minister onthoudt zijn instemming aan een fusie tenzij in voldoende mate is komen vast te staan dat de continuïteit van één of meer van de desbetreffende instellingen in het geding is.   
2.  Indien de uitzondering, bedoeld in het eerste lid, zich voordoet, kan de minister zijn instemming onthouden indien als gevolg van de fusie de daadwerkelijke variatie van het onderwijsaanbod, zowel in het opzicht van opleidingenaanbod als onderwijsaanbieders in de regio, op significante wijze wordt belemmerd.   

### §  3  

####Splitsing

### Artikel  5  

####Voorwaarden aanvraag

De rechtspersoon dient een aanvraag als bedoeld in [artikel 2.1.3, vierde lid, van de wet](../../../../../../../wet/wet/educatie/en/beroepsonderwijs/BWBR0007625/README.md) in bij de minister. De aanvraag gaat vergezeld van: 

a. een door de rechtspersoon opgestelde effectrapportage splitsing, en  

b. een schriftelijke advies over de splitsing van de betrokken medezeggenschapsraad.    

### Artikel  6  

####Effectrapportage splitsing

De effectrapportage splitsing, bedoeld in artikel 5, onder a, bevat een weergave van: 

a. de motieven voor de splitsing,  

b. de alternatieven voor de splitsing,  

c. het tijdsbestek waarbinnen de splitsing zal worden gerealiseerd,  

d. de te bereiken doelen,  

e. de effecten van de splitsing,  

f. de kosten en baten van de splitsing,  

g. de personele en financiële gevolgen van de splitsing, waaronder begrepen de gevolgen voor de dienstverlening aan deelnemers,  

h. de uitkomsten van het draagvlakonderzoek dat verricht is onder zowel interne als externe stakeholders,  

i. de wijze waarop over de splitsing wordt gecommuniceerd, en  

j. de wijze waarop de splitsing wordt geëvalueerd.    

### Artikel  7  

####Toestemmingsvereisten

De minister betrekt in zijn oordeel over de voorgenomen splitsing in ieder geval de elementen van legitimatie en de borging van een adequate bedrijfsvoering, zoals deze in de effectrapportage splitsing tot uitdrukking zijn gebracht.  

### §  4  

####Aanvulling gegevens

### Artikel  8  

####Nadere inlichtingen

Een bevoegd gezag verstrekt desgevraagd aan de minister inlichtingen over bedrijfsgegevens van die instelling, die voor de beoordeling van een aanvraag om toestemming, redelijkerwijs nodig zijn.  

### §  5  

####Slotbepalingen

### Artikel  9  

####Inwerkingtreding

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  

### Artikel  10  

####Citeertitel

Deze regeling wordt aangehaald als: Regeling fusie- en splitsingtoets BVE.  
Deze regeling en de toelichting zal in de Staatscourant worden geplaatst.  

De 
Staatssecretaris van Onderwijs, Cultuur en Wetenschap, 
J.M. vanBijsterveldt-Vliegenthart   
