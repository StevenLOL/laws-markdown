<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 23 februari 2010, nr. WJZ/9230923, houdende regels voor een systeem van informatie-uitwisseling ter voorkoming van graafschade (Regeling informatie-uitwisseling ondergrondse netten)

De Minister van Economische Zaken,  
Handelende in overeenstemming met de Minister van Volkshuisvesting, Ruimtelijke Ordening en Milieubeheer;

Gelet op de [artikelen 18, tweede lid](../../../../../../wet/wet/informatie-uitwisseling/ondergrondse/netten/BWBR0023775/README.md), [21, vierde lid](../../../../../../wet/wet/informatie-uitwisseling/ondergrondse/netten/BWBR0023775/README.md), en [49, tweede lid, van de Wet informatie-uitwisseling ondergrondse netten](../../../../../../wet/wet/informatie-uitwisseling/ondergrondse/netten/BWBR0023775/README.md), alsmede de [artikelen 3, derde lid](../../../../../../AMvB/besluit/informatie-uitwisseling/ondergrondse/netten/BWBR0024041/README.md), [4, tweede en vierde lid](../../../../../../AMvB/besluit/informatie-uitwisseling/ondergrondse/netten/BWBR0024041/README.md), en [5, eerste lid en derde tot en met zevende lid, van het Besluit informatie-uitwisseling ondergrondse netten](../../../../../../AMvB/besluit/informatie-uitwisseling/ondergrondse/netten/BWBR0024041/README.md);
Besluit:     
### §  1  

####Begripsbepalingen

### Artikel  1  

In deze regeling wordt verstaan onder: 

a. *besluit:*[Besluit informatie-uitwisseling ondergrondse netten](../../../../../../AMvB/besluit/informatie-uitwisseling/ondergrondse/netten/BWBR0024041/README.md);  

b. *minister:* de Minister van Economische zaken;  

c. *burgerservicenummer:* het burgerservicenummer, bedoeld in [artikel 1, onder b, van de Wet algemene bepalingen burgerservicenummer](../../../../../../wet/wet/algemene/bepalingen/burgerservicenummer/BWBR0022428/README.md);  

d. *IMKL:* het Informatiemodel Kabels en Leidingen, opgenomen bij deze regeling als bijlage 1;  

e. *BMKL:* het Berichtenmodel Kabels en Leidingen, opgenomen bij deze regeling als bijlage 2.    

### §  2  

####Deelname aan informatie-uitwisseling

### Artikel  2  

1.  Voor de aanmelding, bedoeld in [artikel 3, eerste lid, van het besluit](../../../../../../AMvB/besluit/informatie-uitwisseling/ondergrondse/netten/BWBR0024041/README.md) gebruikt de beheerder, de grondroerder, de opdrachtgever of het bestuursorgaan een daarvoor door de Dienst vastgesteld formulier.   
2.  In het geval van een aanmelding van een beheerder, opdrachtgever, grondroerder of bestuursorgaan verstrekt deze: 

a. betreffende de organisatie: het nummer van inschrijving in het handelsregister;  

b. betreffende de persoon die is belast met de taak van informatie-uitwisseling op grond van de [wet](../../../../../../wet/wet/informatie-uitwisseling/ondergrondse/netten/BWBR0023775/README.md): een kopie van zijn identiteitsbewijs, zijn handtekening, zijn burgerservicenummer en, voor zover zijn bevoegdheid niet blijkt uit een openbaar register, een kopie van de machtiging om namens de organisatie aan de informatie-uitwisseling op grond van de wet deel te nemen.     
3.  Indien een onderneming als bedoeld in het tweede lid niet in Nederland is gevestigd of in Nederland vertegenwoordigd is door een gevolmachtigde handelsagent, verstrekt de onderneming in afwijking van onderdeel a van het tweede lid de naam, het bezoekadres, en, in voorkomend geval, het nummer waaronder de onderneming in een buitenlands register is ingeschreven, de naam van dat register en de plaats en het land waar het register wordt gehouden.   
4.  Indien de in het tweede lid bedoelde persoon niet beschikt over een burgerservicenummer, verstrekt hij in plaats hiervan zijn persoonsgegevens.   
5.  Na vaststelling dat de vereiste gegevens en bescheiden zijn overgelegd, kent de Dienst aan de beheerder, de grondroerder, de opdrachtgever of het bestuursorgaan een code toe ten behoeve van de deelname door de in het tweede lid bedoelde persoon aan de informatie-uitwisseling op grond van de [wet](../../../../../../wet/wet/informatie-uitwisseling/ondergrondse/netten/BWBR0023775/README.md).   
6.  De aangemelde organisatie informeert de Dienst onverwijld met gebruikmaking van een daarvoor door de Dienst vastgesteld formulier over een wijziging van de bij de aanmelding verstrekte gegevens.   

### Artikel  3  

1.  Degene die anders dan in het kader van de uitoefening van een beroep of een bedrijf een oriëntatieverzoek of een graafmelding doet door tussenkomst van de Dienst: 

a. verstrekt hierbij aan de Dienst een kopie van zijn identiteitsbewijs, zijn handtekening en zijn burgerservicenummer, of , indien hij niet beschikt over een burgerservicenummer, zijn persoonsgegevens ; of  

b. identificeert zich op een andere wijze ten genoege van de Dienst.     
2.  Indien in het kader van de uitoefening van een beroep of een bedrijf een oriëntatieverzoek of een graafmelding wordt gedaan door tussenkomst van de Dienst en de betrokkene niet over een code beschikt op grond van [artikel 2](../../../../../../wet/wet/informatie-uitwisseling/ondergrondse/netten/BWBR0023775/README.md), is artikel 2, tweede, derde en vierde lid, van overeenkomstige toepassing.   
3.  Indien het oriëntatieverzoek of de graafmelding wordt gedaan door een bestuursorgaan dat niet op grond van [artikel 2](../../../../../../wet/wet/informatie-uitwisseling/ondergrondse/netten/BWBR0023775/README.md) over een code beschikt, is artikel 2, tweede lid, van overeenkomstige toepassing.   

### Artikel  4  

1.  Van de verplichtingen van de [artikelen 6, tweede lid](../../../../../../wet/wet/informatie-uitwisseling/ondergrondse/netten/BWBR0023775/README.md), en [10, eerste lid, van de wet](../../../../../../wet/wet/informatie-uitwisseling/ondergrondse/netten/BWBR0023775/README.md) is de beheerder vrijgesteld die een net beheert dat geheel of grotendeels is gelegen in grond die geen openbare grond is in de zin van [artikel 1, onderdeel aa, van de Telecommunicatiewet](../../../../../../wet/telecommunicatiewet/BWBR0009950/README.md) en mits die grond door hem wordt gebruikt krachtens eigendom, bezit, beperkt recht of persoonlijk recht.   
2.  Het eerste lid is niet van toepassing ten aanzien van: 

a. een net dat een aansluiting heeft ten behoeve van derden, niet zijnde ondernemingen die deel uitmaken van een groep in de zin van [artikel 24b van Boek 2 van het Burgerlijk Wetboek](../../../../../../wet/burgerlijk/wetboek/boek/2/BWBR0003045/README.md) waarvan ook de beheerder deel uitmaakt;  

b. een net met een gevaarlijke inhoud of een net met de functie gas hoge druk, petrochemie, chemie, landelijk hoogspanningsnet, hoogspanning of warmte, zoals omschreven in het IMKL, onderdeel 6.4.21.     

### §  3  

####Vereisten aan de informatieverstrekking

### Artikel  5  

1.  De Dienst verstrekt bij de ontvangstbevestiging aan degene die een oriëntatieverzoek of een graafmelding heeft gedaan een overzicht van de beheerders aan wie het desbetreffende graafbericht is gezonden.   
2.  Bij het doen van een oriëntatieverzoek of een graafmelding wordt gebruik gemaakt van de daarvoor door de Dienst vastgestelde formulieren.   

### Artikel  6  

1.  De verstrekking van liggingsgegevens vindt plaats met een schaalgrootte van 1: 500.   
2.  De weergave van liggingsgegevens, met inbegrip van markeringen en afzonderlijke elementen van het net vindt plaats overeenkomstig het IMKL.   
3.  Bij de aanduiding van de functie van een net wordt gebruik gemaakt van de functie-indeling, opgenomen in het IMKL, onderdeel 6.4.21.   
4.  Vermelding van het aantal netten als bedoeld in [artikel 5, vierde lid, onder b, van het besluit](../../../../../../AMvB/besluit/informatie-uitwisseling/ondergrondse/netten/BWBR0024041/README.md) is niet vereist ten aanzien van netten die deel uitmaken van een stervormig aangelegd aansluitnetwerk indien deze netten telkens op een afstand van ten hoogste een meter zijn samengebonden.   
5.  Bij het verstrekken van beheerdersinformatie geeft de beheerder toepassing aan het BMKL.   
6.  Indien de beheerder bij de verstrekking van beheerdersinformatie andere gegevens verstrekt dan waartoe hij op grond van [artikel 10 van de wet](../../../../../../wet/wet/informatie-uitwisseling/ondergrondse/netten/BWBR0023775/README.md) is gehouden, geeft hij hierbij toepassing aan het IMKL en het BMKL.   

### Artikel  7  

De Dienst voegt ten behoeve van de verstrekking van de gebiedsinformatie aan de ontvangen beheerdersinformatie een kaart als ondergrond toe waarvoor de Grootschalige Basiskaart Nederland wordt gebruikt.  

### §  4  

####Rapportage schadegevallen

### Artikel  8  

De beheerder rapporteert langs elektronische weg over het aantal schadegevallen met gebruikmaking van het formulier dat is opgenomen bij deze regeling als bijlage 3.  

### §  5  

####Netten met afwijkende ligging en onbekende netten

### Artikel  9  

1.  De melding, bedoeld in [artikel 17, eerste lid](../../../../../../wet/wet/informatie-uitwisseling/ondergrondse/netten/BWBR0023775/README.md), en [artikel 18, eerste lid, van de wet](../../../../../../wet/wet/informatie-uitwisseling/ondergrondse/netten/BWBR0023775/README.md), wordt gedaan via het elektronische informatiesysteem of langs elektronische weg met gebruikmaking van een daarvoor door de Dienst vastgesteld formulier en door weergave van de ligging en kenmerken van het desbetreffende gedeelte van het net op het hiertoe door de Dienst verstrekte kaartmateriaal.   
2.  De melding, bedoeld in [artikel 18, eerste lid, van de wet](../../../../../../wet/wet/informatie-uitwisseling/ondergrondse/netten/BWBR0023775/README.md), kan achterwege blijven indien de grondroerder redelijkerwijs kan aannemen dat hij een net heeft aangetroffen als bedoeld in [artikel 45, tweede lid, van de wet](../../../../../../wet/wet/informatie-uitwisseling/ondergrondse/netten/BWBR0023775/README.md) of een net dat wordt beheerd door een natuurlijk persoon die niet handelt in de uitoefening van een beroep of bedrijf of waarvan de beheerder op grond van artikel 4 is vrijgesteld van de verplichtingen van de [artikelen 6, tweede lid](../../../../../../wet/wet/informatie-uitwisseling/ondergrondse/netten/BWBR0023775/README.md), en [10, eerste lid, van de wet](../../../../../../wet/wet/informatie-uitwisseling/ondergrondse/netten/BWBR0023775/README.md).   

### Artikel  10  

De Dienst zendt het bericht omtrent een onbekend net, bedoeld in [artikel 18, tweede lid, van de wet](../../../../../../wet/wet/informatie-uitwisseling/ondergrondse/netten/BWBR0023775/README.md), mede aan de gemeente in wier grondgebied het onbekende net is aangetroffen.  

### §  6  

####Slotbepalingen

### Artikel  11  

Deze regeling treedt in werking op 1 juli 2010.  

### Artikel  12  

De [Tijdelijke regeling informatie-uitwisseling ondergrondse netten](../../../../../../ministeriele-regeling/tijdelijke/regeling/informatie-uitwisseling/ondergrondse/netten/BWBR0024089/README.md) wordt ingetrokken.  

### Artikel  13  

Deze regeling wordt aangehaald als: Regeling informatie-uitwisseling ondergrondse netten.  
Deze regeling zal met de toelichting en de bijlagen in de Staatscourant worden geplaatst.   

's-Gravenhage 
23 februari 2010   

De 
Minister van Economische Zaken, 
M.J.A. van derHoeven  

### Bijlage  3  

####bij artikel 8  van de Regeling informatie-uitwisseling ondergrondse netten

####Toelichting bij schademeldingsformulier

Volgens [artikel 15 van de Wet informatie-uitwisseling ondergrondse netten](../../../../../../wet/wet/informatie-uitwisseling/ondergrondse/netten/BWBR0023775/README.md) (WION) moeten netbeheerders jaarlijks aan het Kadaster het aantal schadegevallen als gevolg van graafwerkzaamheden rapporteren. De memorie van toelichting van de [WION](../../../../../../wet/wet/informatie-uitwisseling/ondergrondse/netten/BWBR0023775/README.md) geeft aan dat hierdoor een beter inzicht ontstaat in graafschades en het mogelijk effect van de WION daarop. In de Regeling informatie-uitwisseling ondergrondse netten staat in artikel 8 dat een beheerder langs elektronische weg over het aantal schadegevallen rapporteert met gebruikmaking van het als bijlage 3 opgenomen formulier. Dit formulier bevat de volgende velden: 

1. Het meldnummer Dit is het unieke nummer dat door het Kadaster wordt toegekend aan een graaf- of calamiteitenmelding. Met behulp van dit nummer kunnen dubbeltellingen in verband met de omstandigheid dat bij één graafschade verscheidene beheerders betrokken kunnen zijn, worden voorkomen. Indien op het formulier wordt aangegeven ‘geen melding gedaan’ of ‘meldnummer niet te achterhalen’, dan moet de locatie van de graafschade worden opgegeven, zoals hieronder toegelicht bij veld 5.  

2. De datum van de schade Het is mogelijk dat onder één meldnummer verschillende graafschades optreden, die zich in de regel na elkaar en niet op dezelfde dag zullen voordoen. Om deze schades onder één meldnummer te kunnen registreren, is de datum van de schade opgenomen.  

3. Functie van het net Dit veld geeft aan welk type net is geraakt. Voor de aanduiding hiervan wordt aangesloten bij de functie-indeling, opgenomen in onderdeel 6.4.21 van het IMKL, bijlage 1 bij de regeling. Een net kan op grond hiervan een van de volgende functies hebben: buisleiding gevaarlijke inhoud, datatransport, gas lage druk, gas hoge druk, (petro)chemie, landelijk hoogspanningsnet, hoogspanning, laagspanning, middenspanning, riool vrijverval, riool onder druk, warmte, water, weesleiding, overig.  

4. Directe schadekosten Dit betreft de directe kosten in euro’s van een graafschade. Hieronder worden de kosten verstaan die nodig zijn voor de reparatie van het net.  

5–8. Locatie van de graafschade Deze velden hoeven alleen te worden ingevuld indien het meldnummer, zoals omschreven in het eerste veld, niet bekend is. De opname van de locatie van de graafschade maakt het in dat geval alsnog mogelijk dubbeltellingen te voorkomen. Het betreft het (dichtstbijzijnde) adres van de locatie waar de graafschade is opgetreden (plaats/straat/huisnummer of postcode/huisnummer). Indien er in de nabijheid van de locatie niet eenvoudig een adres is te achterhalen, bijvoorbeeld omdat de graafschade in landelijk gebied is opgetreden, kan worden volstaan met het invullen van de dichtstbijzijnde plaats en straatnaam.    Schademeldingsformulier 

| --- | --- | --- | --- | --- | --- | --- | --- | --- |
|:---|:---|:---|:---|:---|:---|:---|:---|:---|
|  *Indiener:*   | bedrijfsnaam indiener  | --- | --- | --- | --- | --- | --- | --- |
|  *Periode van – tot:*   | dd-mm-jjjj  | dd-mm-jjjj  | --- | --- | --- | --- | --- | --- |
| --- | --- | --- | --- | --- | --- | --- | --- | --- |
| --- | --- | --- | --- | --- | --- | --- | --- | --- |
| --- |  *Meldnummer*   |  *datum schade*   |  *functie net*   |  *directe schadekosten*   |  *Locatie graafschade, plaats*   |  *Locatie graafschade, straat*   |  *Locatie graafschade, postcode*   |  *Locatie graafschade, huisnummer*   |
| --- | --- | --- | --- | --- | --- | --- | --- | --- |
|  *mogelijke waarden*   | nnGnnnnnn  | dd-mm-jjjj  | buisleiding gevaarlijke inhoud  | €  | --- | --- | nnnnAA  | --- |
| --- | nnGnnnnnn  | --- | datatransport  | --- | --- | --- | --- | --- |
| --- | geen melding gedaan  | --- | gas lage druk  | --- | --- | --- | --- | --- |
| --- | meldnummer niet te achterhalen  | --- | gas hoge druk  | --- | --- | --- | --- | --- |
| --- | --- | --- | (petro)chemie  | --- | --- | --- | --- | --- |
| --- | --- | --- | landelijk hoogspanningsnet  | --- | --- | --- | --- | --- |
| --- | --- | --- | hoogspanning  | --- | --- | --- | --- | --- |
| --- | --- | --- | laagspanning  | --- | --- | --- | --- | --- |
| --- | --- | --- | middenspanning  | --- | --- | --- | --- | --- |
| --- | --- | --- | riool vrijverval  | --- | --- | --- | --- | --- |
| --- | --- | --- | riool onder druk  | --- | --- | --- | --- | --- |
| --- | --- | --- | warmte  | --- | --- | --- | --- | --- |
| --- | --- | --- | water  | --- | --- | --- | --- | --- |
| --- | --- | --- | wees  | --- | --- | --- | --- | --- |
| --- | --- | --- | overig  | --- | --- | --- | --- | --- |
| --- | --- | --- | --- | --- | --- | --- | --- | --- |
| --- | --- | --- | --- | --- | --- | --- | --- | --- |
| --- | --- | --- | --- | --- | --- | --- | --- | --- |
|  *Toelichting*   | graaf- of calamiteitenmelding  | --- | --- | In hele Euro's  | --- | --- | --- | --- |

