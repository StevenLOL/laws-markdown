<meta http-equiv='Content-Type' content='text/html; charset=utf-8' />

##Regeling van de Minister van Binnenlandse Zaken en Koninkrijksrelaties van 14 december 2010, nr. 2010-0000812461, houdende regels in verband met de verstrekking van informatie ten behoeve van de verantwoording van specifieke uitkeringen (Regeling informatieverstrekking sisa)

De Minister van Binnenlandse Zaken en Koninkrijksrelaties,  
Gelet op [artikel 17a, derde lid, Financiële-verhoudingswet](../../../../../wet/financiële-verhoudingswet/BWBR0008290/README.md);
Besluit:     
### §  1  

####Algemeen

### Artikel  1  

In deze regeling wordt verstaan onder: 

a. *de minister:* de Minister van Binnenlandse Zaken en Koninkrijksrelaties;  

b. *een medeoverheid:* een gemeente, een provincie of een openbaar lichaam dat is ingesteld op grond van [hoofdstuk I](../../../../../wet/wet/gemeenschappelijke/regelingen/BWBR0003740/README.md), [II](../../../../../wet/wet/gemeenschappelijke/regelingen/BWBR0003740/README.md), of [IV van de Wet gemeenschappelijke regelingen](../../../../../wet/wet/gemeenschappelijke/regelingen/BWBR0003740/README.md);  

c. *de jaarstukken:* de jaarrekening en het jaarverslag, bedoeld in [artikel 198, eerste lid, Gemeentewet](../../../../../wet/gemeentewet/BWBR0005416/README.md), [artikel 202, eerste lid, Provinciewet](../../../../../wet/provinciewet/BWBR0005645/README.md) of de overeenkomstige stukken van een openbaar lichaam als bedoeld in onderdeel b.    

### §  2  

####De te verstrekken informatie en de wijze van verstrekking

### Artikel  2  

Het dagelijks bestuur van een medeoverheid zendt de informatie, bedoeld in [artikel 17a, eerste lid, van de Financiële-verhoudingswet](../../../../../wet/financiële-verhoudingswet/BWBR0008290/README.md), aan het CBS uiterlijk 15 juli volgend op het jaar waarop de jaarstukken betrekking hebben. De informatie gaat vergezeld van een aanbiedingsbrief van het dagelijks bestuur, waarin is vermeld wanneer de jaarstukken zijn vastgesteld en waarin is verklaard dat de op basis van deze regeling toegezonden informatie overeenstemt met de vastgestelde jaarstukken.  

### Artikel  3  

De rapportage, bedoeld in [artikel 5, vierde lid, van het Besluit accountantscontrole decentrale overheden](../../../../../AMvB/besluit/accountantscontrole/decentrale/overheden/BWBR0015524/README.md), wordt ingericht overeenkomstig de bij deze regeling behorende bijlage 1.  

### Artikel  4  

De in de artikelen 2 en 3 bedoelde informatie wordt elektronisch aangeleverd, overeenkomstig de bij deze regeling behorende bijlage 2.  

### §  3  

####Mededeling vanwege de minister

### Artikel  5  

De minister deelt aan het dagelijks bestuur van de desbetreffende medeoverheid mede of de verstrekte informatie naar zijn oordeel voldoet aan de artikelen 2 tot en met 4.  

### §  4  

####Herziening

### Artikel  6  

Indien het dagelijks bestuur van een medeoverheid de informatie herziet na de in artikel 5 bedoelde mededeling dat de verstrekte informatie naar het oordeel van de minister voldoet aan de artikelen 2 tot en met 4, verstrekt het bij de herziening opnieuw de informatie overeenkomstig de artikelen 2 tot en met 4, met dien verstande dat in de aanbiedingsbrief wordt vermeld waarom de informatie is herzien en welke wijzigingen zijn aangebracht op de eerder verstrekte informatie.  

### §  5  

####Slotbepalingen

### Artikel  7  

1.  De bijlagen bij deze regeling worden bekend gemaakt door terinzagelegging bij het Ministerie van Binnenlandse Zaken en Koninkrijksrelaties, Schedeldoekshaven 200 te Den Haag.   
2.  De bijlagen worden tevens op het internet bekend gemaakt, onder www.rijksoverheid.nl.   

### Artikel  8  

Deze regeling treedt in werking met ingang van de dag na de dagtekening van de Staatscourant waarin zij wordt geplaatst.  

### Artikel  9  

Deze regeling wordt aangehaald als: Regeling informatieverstrekking sisa.  
Deze regeling zal met de toelichting in de Staatscourant worden geplaatst.  

De 
minister van Binnenlandse Zaken en Koninkrijksrelaties,
J.P.H.Donner  

### Bijlage  1  

Ligt ter inzage bij het Ministerie van Binnenlandse Zaken en Koninkrijksrelaties te Den Haag en is gepubliceerd op www.rijksoverheid.nl.  

### Bijlage  2  

Ligt ter inzage bij het Ministerie van Binnenlandse Zaken en Koninkrijksrelaties te Den Haag en is gepubliceerd op www.rijksoverheid.nl.  
