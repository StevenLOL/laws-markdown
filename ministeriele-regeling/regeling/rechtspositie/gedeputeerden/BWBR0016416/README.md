<meta http-equiv='Content-Type' content='text/html; charset=utf-8' />

##Regeling van de Minister van Binnenlandse Zaken en Koninkrijksrelaties, houdende een aantal rechtspositionele aangelegenheden ten aanzien van gedeputeerden (Regeling rechtspositie gedeputeerden)

De Minister van Binnenlandse Zaken en Koninkrijksrelaties,  
Gelet op [artikel 18](../../../../../AMvB/rechtspositiebesluit/gedeputeerden/BWBR0006533/README.md) en [19 van het Rechtspositiebesluit gedeputeerden](../../../../../AMvB/rechtspositiebesluit/gedeputeerden/BWBR0006533/README.md); 

### Artikel  1  

1.   De vergoeding voor reis- en pensionkosten, bedoeld in [artikel 18, eerste lid onder a, van het Rechtspositiebesluit gedeputeerden](../../../../../AMvB/rechtspositiebesluit/gedeputeerden/BWBR0006533/README.md), betreft: 

a. een maandelijks bedrag van maximaal 90 procent van de gemaakte pensionkosten tot ten hoogste 50 procent van de bezoldiging;  

b. voor reiskosten tussen de woonplaats en de plaats van verblijf: 

1°. de kosten voor het gebruik van het openbaar vervoer,  

2°. bij gebruik van een eigen personenauto, een bedrag van € 0,15 per afgelegde kilometer.       
2.   Indien geen aanspraak wordt gemaakt op een vergoeding van pensionkosten, bedraagt de vergoeding voor het reizen tussen de woonplaats en de provincie: 

a. de kosten voor het gebruik van het openbaar vervoer;  

b. bij gebruik van een eigen personenauto, een bedrag van € 0,15 per afgelegde kilometer.    
3.  Onder de pensionkosten worden verstaan de kosten voor een hotel of ander tijdelijk verblijf, waaronder mede de kosten voor elektriciteit, gas en water worden begrepen en de kosten die in rekening worden gebracht voor overige diensten of zaken niet.   
4.  Onder de kosten voor het gebruik van het openbaar vervoer, bedoeld in het eerste en tweede lid, worden verstaan de kosten van voor een ieder openstaand personenvervoer volgens een dienstregeling met een auto, bus, trein, metro, tram of via een geleidesysteem voortbewogen voertuig dan wel met een veerpont of een veerboot.   
5.  Het recht op de vergoeding, bedoeld in het eerste en tweede lid, vervalt een jaar na de dag waarop de benoeming als gedeputeerde ingaat, of, indien provinciale staten ontheffing hebben verleend van het vereiste van ingezetenschap, bedoeld in [artikel 35b, tweede lid, van de Provinciewet](../../../../../wet/provinciewet/BWBR0005645/README.md), op het tijdstip waarop geen ontheffing meer geldt van het vereiste van ingezetenschap. 

### Artikel  2  

1.  De verhuiskostenvergoeding, bedoeld in [artikel 18, eerste lid, onder b, van het Rechtspositiebesluit gedeputeerden](../../../../../AMvB/rechtspositiebesluit/gedeputeerden/BWBR0006533/README.md), betreft het bedrag van: 

a. de kosten voor het transport van de bagage en de inboedel van de betrokkene en zijn gezinsleden naar de nieuwe woning, waaronder begrepen de kosten van het in- en uitpakken van bagage en inboedel;  

b. andere direct uit de verhuizing voortvloeiende kosten, waaronder begrepen de kosten van inrichting van de woning en tijdelijke opslag, tot een maximum van € 5.818,46;  

c. kosten in verband met dubbele woonlasten tot maximaal € 272,27 per maand en gedurende een periode van maximaal vier maanden.     
2.  Kosten in verband met de aan- of verkoop van een woning en verbouwingskosten worden niet aangemerkt als kosten als bedoeld in het eerste lid.  

### Artikel  3  

1. De vergoeding van kosten voor woon- werkverkeer, bedoeld in [artikel 19, eerste lid, onder a, van het Rechtspositiebesluit gedeputeerden](../../../../../AMvB/rechtspositiebesluit/gedeputeerden/BWBR0006533/README.md) betreft: 

a. de kosten voor het gebruik van het openbaar vervoer, bedoeld in artikel 1, vierde lid;  

b. bij gebruik van een eigen personenauto een bedrag van € 0,15 per afgelegde kilometer.    
2.  De vergoeding, bedoeld in het eerste lid, wordt uitsluitend toegekend indien de woonplaats van de gedeputeerde is gelegen binnen de provincie waarin hij is benoemd als gedeputeerde, met uitzondering van de periode waarin provinciale staten ontheffing hebben verleend van het vereiste van ingezetenschap, bedoeld in [artikel 35b, tweede lid, van de Provinciewet](../../../../../wet/provinciewet/BWBR0005645/README.md). 

### Artikel  4  

De vergoeding voor reis- en verblijfkosten, bedoeld in [artikel 19, eerste lid, onder c, van het Rechtspositiebesluit gedeputeerden](../../../../../AMvB/rechtspositiebesluit/gedeputeerden/BWBR0006533/README.md), betreft: 

a. de kosten voor het gebruik van het openbaar vervoer, bedoeld in artikel 1, vierde lid;  

b. bij gebruik van een eigen personenauto, een bedrag van € 0,28 per afgelegde kilometer;  

c. de noodzakelijke en redelijkerwijs gemaakte werkelijke verblijfkosten.   

### Artikel  4a  

1.  De gedeputeerde kan op aanvraag aanspraak maken op saldering van reiskosten voor zakelijke reizen overeenkomstig de regeling voor provinciaal personeel.   
2.  Indien geen regeling als bedoeld in het eerste lid is vastgesteld, kan de gedeputeerde op aanvraag aanspraak maken op een vergoeding als bedoeld in [artikel 4a van de Reisregeling binnenland](../../../../../ministeriele-regeling/reisregeling/binnenland/BWBR0005912/README.md) en [artikel 2a van de Reisregeling buitenland](../../../../../ministeriele-regeling/reisregeling/buitenland/BWBR0006914/README.md). 

### Artikel  5  

Het declareren van de kosten geschiedt onder overlegging van bewijsstukken. 

### Artikel  5a  

1.  Bij toepassing van [artikel 39c van de Wet op de loonbelasting 1964](../../../../../wet/wet/op/de/loonbelasting/1964/BWBR0002471/README.md) wordt in artikel 4, onderdeel b, voor ‘€ 0,28’ gelezen: € 0,37.   
2.  Indien [artikel 39c van de Wet op de loonbelasting 1964](../../../../../wet/wet/op/de/loonbelasting/1964/BWBR0002471/README.md) wordt toegepast, kan de gedeputeerde op aanvraag aanspraak maken op saldering van reiskosten voor zakelijke reizen overeenkomstig de regeling voor provinciaal personeel. Indien geen regeling als bedoeld in de vorige zin is vastgesteld, kan de gedeputeerde op aanvraag aanspraak maken op een vergoeding als bedoeld in [artikel 4a van de Reisregeling binnenland](../../../../../ministeriele-regeling/reisregeling/binnenland/BWBR0005912/README.md) en [artikel 2a van de Reisregeling buitenland](../../../../../ministeriele-regeling/reisregeling/buitenland/BWBR0006914/README.md).  

### Artikel  6  

Deze regeling treedt in werking op 1 januari 2004, met dien verstande dat artikel 1 en 2 van de Regeling rechtspositie gedeputeerden terugwerken tot en met 12 maart 2003. 

### Artikel  7  

Deze regeling wordt aangehaald als: Regeling rechtspositie gedeputeerden. 
Deze regeling zal met de toelichting in de Staatscourant worden geplaatst.   

De 
Minister van Binnenlandse Zaken en Koninkrijksrelaties, 
J.W. Remkes      
