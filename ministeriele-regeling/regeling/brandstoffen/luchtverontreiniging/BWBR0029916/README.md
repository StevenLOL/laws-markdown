<meta http-equiv='Content-Type' content='text/html; charset=utf-8' />

##Regeling van de Staatssecretaris van Infrastructuur en Milieu van 20 april 2011, nr. BJZ2011043268, houdende nadere regels betreffende de kwaliteit en het zwavelgehalte van brandstoffen (Regeling brandstoffen luchtverontreiniging)

De Staatssecretaris van Infrastructuur en Milieu,  
Gelet op de artikelen 2.2, derde lid, 2.3, tweede lid, 2.4, tweede lid, 2.5, tweede lid, 2.6, derde lid, 2.9, vijfde lid, 4.2, tweede lid, en 5.1, vierde lid, van het Besluit brandstoffen luchtverontreiniging;
Besluit:    

### Artikel  1  

In deze regeling wordt verstaan onder: 

*ASTM:* American Society for Testing and Materials;  

*besluit: * Besluit brandstoffen luchtverontreiniging.   

### Artikel  2  

1.  De testmethode, bedoeld in artikel 2.2, derde lid, van het besluit is de methode prEN 16135 of de methode prEN 16136.   
2.  De testmethode, bedoeld in artikel 2.3, tweede lid, van het besluit is de methode EN 228:2008.   
3.  De testmethode, bedoeld in de artikelen 2.5, tweede lid, en 2.6, derde lid, van het besluit is de methode EN 590:2009.  

### Artikel  3  

Het tijdstip, bedoeld in artikel 2.4, tweede lid, van het besluit is, voor tankstations die in de maand april van een jaar per benzinekwaliteit minder dan driemaal zijn bevoorraad, de datum waarop het tankstation na 15 april van dat jaar voor de tweede maal met zomerbenzine is bevoorraad, indien die datum is gelegen na 1 mei van dat jaar. 

### Artikel  4  

1.  Voor het nakomen van de verplichting, bedoeld in artikel 2.9, eerste lid, van het besluit, tellen biotickets als bedoeld in artikel 1 van het Besluit hernieuwbare energie vervoer van andere rapportageplichtigen en van leveranciers van elektriciteit of biogas als bedoeld in artikel 6 van dat besluit mee.   
2.  Biobrandstoffen die met toepassing van artikel 3, zesde lid, onderdeel b, van het Besluit hernieuwbare energie vervoer, in enig jaar meetellen voor het nakomen van de verplichting, bedoeld in artikel 3, eerste lid, van dat besluit, tellen in dat jaar tevens mee voor het nakomen van de verplichting, bedoeld in artikel 2.9, eerste lid, van het besluit. Artikel 18 van de Regeling hernieuwbare energie vervoer is van overeenkomstige toepassing.   
3.  Voor zover een hoeveelheid elektriciteit is geleverd ten behoeve van wegvoertuigen wordt die hoeveelheid geleverde elektriciteit voor het nakomen van de verplichting, bedoeld in artikel 2.9, eerste lid, van het besluit, vermenigvuldigd met tweeënhalf.   
4.  De rapportage, bedoeld in artikel 2.9, derde lid, van het besluit, wordt ingediend door middel van een door de Minister van Infrastructuur en Milieu vastgesteld en door het bestuur van de emissieautoriteit op elektronische wijze ter beschikking gesteld model.  

### Artikel  4a  

De hoeveelheid, bedoeld in artikel 2.9a, van het besluit, is voor: 

a. benzine, diesel, LPG, en gasolie voor mobiele machines: 50.000 liter;  

b. CNG en LNG, bestemd voor wegvoertuigen: 50.000 Nm<sup>3</sup>.   

### Artikel  5  

De testmethode, bedoeld in artikel 4.2, tweede lid, van het besluit is: 

a. voor bemonstering van brandstof die: 

1°. een vaste stof is: de Nederlandse norm NEN 3010,  

2°. een vloeistof is: de methode ASTM D 4057,  

3°. een gas is: de methode ASTM D 1145,  

4°. een vloeibaar gemaakt gas is: de methode ASTM D 1265;    

b. voor het bepalen van het zwavelgehalte van een brandstof die: 

1°. een vaste stof is: de norm NEN/ISO 351,  

2°. een vloeistof is: de methode EN ISO 14596,  

3°. een gas of een vloeibaar gemaakt gas is: de methode ASTM D 2784;    

c. voor de interpretatie van de waarde, welke is gevonden volgens een in onderdeel b genoemde methode: de norm ISO 4259 (1992).   

### Artikel  6  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst. 

### Artikel  7  

Deze regeling wordt aangehaald als: Regeling brandstoffen luchtverontreiniging. 

’s-Gravenhage 
20 april 2011   

De 
Staatssecretaris van Infrastructuur en Milieu,   
