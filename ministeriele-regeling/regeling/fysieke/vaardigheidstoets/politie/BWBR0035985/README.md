<meta http-equiv='Content-Type' content='text/html; charset=utf-8' />

##Regeling van de Minister van Veiligheid en Justitie van 10 december 2014, nr. 585658, houdende regels inzake de fysieke vaardigheidstoets voor de politie (Regeling fysieke vaardigheidstoets politie)

De Minister van Veiligheid en Justitie,  
Gelet op artikel 50a, eerste lid, van het Besluit algemene rechtspositie politie;
Besluit:    

### Artikel  1  

1.  In deze regeling wordt verstaan onder: 

a.  *ambtenaar:* ambtenaar van politie, bedoeld in artikel 2, onderdelen a, c, en d, van de Politiewet 2012, die rechtens is uitgerust met één of meer geweldsmiddelen als bedoeld in artikel 1, derde lid, onderdeel d, onder 1°, van de Ambtsinstructie voor de politie, de Koninklijke marechaussee en de buitengewoon opsporingsambtenaar;  

b.  *bevoegd gezag:* bevoegd gezag, bedoeld in artikel 1, eerste lid, onderdeel 1, van het Besluit algemene rechtspositie politie;  

c.  *fysieke vaardigheidstoets:* test ter vaststelling van de fysieke conditie van de ambtenaar zoals vastgelegd in bijlage 3, behorende bij artikel 4, derde lid, van de Regeling aanstellingseisen politie 2002.    

### Artikel  2  

1.  De ambtenaar legt, na het invullen van de lijst genoemd in bijlage 1, ten minste één maal per kalenderjaar de fysieke vaardigheidstoets af binnen de voor zijn leeftijds- en geslachtscategorie geldende normtijd zoals vastgelegd in bijlage 3 van de Regeling aanstellingseisen politie 2002.   
2.  Indien de ambtenaar vanwege medische beperkingen, vanwege het dienstbelang of andere dringende redenen niet in staat is om deel te nemen aan de fysieke vaardigheidstoets, verleent het bevoegd gezag uitstel. De ambtenaar legt de toets af zodra hij hiertoe in staat is.  

### Artikel  3  

1.  Het bevoegd gezag stelt de ambtenaar in de gelegenheid om de fysieke vaardigheidstoets af te leggen.   
2.  Het bevoegd gezag draagt er zorg voor dat de ambtenaar kan beschikken over voldoende informatie over de doelstelling, uitvoering van en voorbereiding op de fysieke vaardigheidstoets.  

### Artikel  4  

1.  Het bevoegd gezag draagt zorg voor registratie van de door de ambtenaar behaalde resultaten van de afgelegde fysieke vaardigheidstoets.   
2.  Registratie vindt plaats in een landelijke database. Per ambtenaar wordt het geslacht, dienstnummer en de leeftijd geregistreerd. In de database wordt vastgelegd: 

a. bij deelname van de ambtenaar de datum waarop de toets is afgelegd en het behaalde tijdsresultaat, of  

b. als de ambtenaar de toets niet heeft afgelegd wat hiervan de reden is.    

### Artikel  5  

Deze regeling wordt binnen twee jaar na de inwerkingtreding van deze regeling geëvalueerd. 

### Artikel  6  

Deze regeling treedt in werking op 1 januari 2015. 

### Artikel  7  

Deze regeling wordt aangehaald als: Regeling fysieke vaardigheidstoets politie. 
Deze regeling zal met de toelichting in de Staatscourant worden geplaatst.  

De 
Minister van Veiligheid en Justitie, 
I.W. Opstelten     
