<meta http-equiv='Content-Type' content='text/html; charset=utf-8' />

##Regeling van de Minister van Binnenlandse Zaken en Koninkrijksrelaties van 24 oktober 2011, nr. 2011-2000426739, inzake de toestemmingsprocedure bij de verkopen van woongelegenheden van toegelaten instellingen aan natuurlijke personen en de beperking van de meldingsplicht (Regeling vervreemdingen woongelegenheden)

De Minister van Binnenlandse Zaken en Koninkrijksrelaties;  
Gelet op de [artikelen 11c, tweede lid](../../../../../AMvB/besluit/beheer/sociale-huursector/BWBR0005686/README.md), en [11d, derde lid, van het Besluit beheer sociale-huursector](../../../../../AMvB/besluit/beheer/sociale-huursector/BWBR0005686/README.md);
Besluit:    

### Artikel  1  

In deze regeling wordt verstaan onder: 

*overdragen van de economische eigendom:* overdragen van de economische eigendom als bedoeld in [artikel 2, tweede lid, van de Wet op belastingen van rechtsverkeer](../../../../../wet/wet/op/belastingen/van/rechtsverkeer/BWBR0002740/README.md).    

### Artikel  2  

Een toegelaten instelling kan in andere gevallen dan bedoeld in [artikel 11c, eerste lid, van het Besluit beheer sociale-huursector](../../../../../AMvB/besluit/beheer/sociale-huursector/BWBR0005686/README.md), een woongelegenheid vervreemden aan een natuurlijke persoon die in die woongelegenheid zijn hoofdverblijf heeft of zal hebben, indien: 

a. de toegelaten instelling die woongelegenheid voor ten minste 50 procent van de onderhandse verkoopwaarde vrij van huur en gebruik vervreemdt;  

b. die natuurlijke persoon bij doorverkoop binnen tien jaar na het tijdstip van de eigendomsoverdracht van die woongelegenheid het verschil tussen minimaal 90 procent en maximaal 100 procent van de onderhandse verkoopwaarde vrij van huur en gebruik bij de vervreemding van de woongelegenheid en het bedrag dat hij er daadwerkelijk voor heeft betaald aan de toegelaten instelling betaalt, en  

c. die natuurlijke persoon bij doorverkoop het verschil tussen de onderhandse waarde vrij van huur en gebruik op het tijdstip van de vervreemding en die waarde bij doorverkoop van de woongelegenheid deelt met de toegelaten instelling, waarbij het percentage van de waardeontwikkeling dat ten goede of ten laste van de toegelaten instelling komt maximaal 1,5 maal het verschil tussen 100 en het percentage van het bedrag van de onderhandse verkoopwaarde vrij van huur en gebruik op het tijdstip van die vervreemding dat die natuurlijke persoon heeft betaald, met een maximum van 50 procent, bedraagt.    

### Artikel  3  

1.  Indien een woning in de zin van de [Wet bevordering eigenwoningbezit](../../../../../wet/wet/bevordering/eigenwoningbezit/BWBR0011919/README.md) wordt vervreemd aan een eigenaar-bewoner in de zin van die wet die een eigenwoningbijdrage in de zin van die wet zal ontvangen en in die woning zijn hoofdverblijf zal hebben, vervreemdt de toegelaten instelling die woning tegen een prijs van ten minste 80 procent van de onderhandse verkoopwaarde vrij van huur en gebruik van die woning.   
2.  Indien een bestaande woning in de zin van de [Wet bevordering eigenwoningbezit](../../../../../wet/wet/bevordering/eigenwoningbezit/BWBR0011919/README.md) wordt vervreemd aan een eigenaar-bewoner in de zin van die wet die een eigenwoningbijdrage in de zin van die wet zal ontvangen en in die woning voor verkoop reeds zijn hoofdverblijfplaats had, vervreemdt de toegelaten instelling die woning tegen een prijs van ten minste 70 procent van de onderhandse verkoopwaarde vrij van huur en gebruik van die woning.   

### Artikel  4  

De meldingsplicht, bedoeld in [artikel 11d, eerste lid, van het Besluit beheer sociale-huursector](../../../../../AMvB/besluit/beheer/sociale-huursector/BWBR0005686/README.md), is niet van toepassing op voornemens van de toegelaten instelling tot: 

a. het vervreemden van, het vestigen van een recht van erfpacht, van opstal of van vruchtgebruik op, of het overdragen van de economische eigendom van een woongelegenheid, indien deze woongelegenheid zal worden bewoond door de eigenaar in de zin van [Boek 5 van het Burgerlijk Wetboek](../../../../../wet/burgerlijk/wetboek/boek/5/BWBR0005288/README.md) of een bloed- of aanverwant als bedoeld in [artikel 3, eerste of tweede lid, van Boek 1 van het Burgerlijk Wetboek](../../../../../wet/burgerlijk/wetboek/boek/1/BWBR0002656/README.md), in de eerste graad van die eigenaar;  

b. het vervreemden van, het vestigen van een recht van erfpacht, van opstal of van vruchtgebruik op, of het overdragen van de economische eigendom van andere onroerende zaken dan woongelegenheden.    

### Artikel  5  

De [Regeling beperking meldingsplicht BBSH](../../../../../ministeriele-regeling/regeling/beperking/meldingsplicht/bbsh/BWBR0013429/README.md) wordt ingetrokken.  

### Artikel  6  

Deze regeling treedt in werking met ingang van 1 november 2011.  

### Artikel  7  

Deze regeling wordt aangehaald als: Regeling vervreemdingen woongelegenheden.  
Deze regeling zal met de toelichting in de Staatscourant worden geplaatst.   

Den Haag 
24 oktober 2011   

De 
Minister van Binnenlandse Zaken en Koninkrijksrelaties,
J.P.H.Donner   
