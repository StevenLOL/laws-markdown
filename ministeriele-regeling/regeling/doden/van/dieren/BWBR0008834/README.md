<meta http-equiv='Content-Type' content='text/html; charset=utf-8' />

##Regeling doden van dieren

De Minister van Landbouw, Natuurbeheer en Visserij,  
Gelet op [artikel 1, tweede lid](../../../../../../AMvB/besluit/doden/van/dieren/BWBR0008686/README.md), [artikel 10, eerste lid](../../../../../../AMvB/besluit/doden/van/dieren/BWBR0008686/README.md), [artikel 14](../../../../../../AMvB/besluit/doden/van/dieren/BWBR0008686/README.md) en [artikel 15 van het Besluit doden van dieren](../../../../../../AMvB/besluit/doden/van/dieren/BWBR0008686/README.md);
Besluit    

### Artikel  1  

In deze regeling wordt verstaan onder: 

a. *besluit:*[Besluit doden van dieren](../../../../../../AMvB/besluit/doden/van/dieren/BWBR0008686/README.md);  

b. *vleeskuikenouderdier:* kip die wordt gehouden voor de productie van vleeskuikenbroedeieren.    

### Artikel  2  

1.  Bij het bedwelmen van pluimvee bedraagt de blootstellingsduur aan de stroom ten minste 4 seconden, waarbij de gebruikte spanning voldoende is om de dieren die in de waterbak hangen onmiddellijk in een staat van bewusteloosheid te brengen.   
2.  Voor de verschillende soorten pluimvee is de gebruikte spanning, bedoeld in het eerste lid, zodanig dat de totale stroomsterkte door de waterbak bij het gebruik van de in de onderstaande tabel opgenomen frequentie ten minste het product is van de aldaar vermelde waarde in mA en het aantal stuks pluimvee dat gelijktijdig in de waterbak hangt. Tot 1 januari 2012:  

| Frequentie (Hz)  | Vleeskuikens en vleeskuikenouderdieren  | Legkippen  | Kalkoenen  | Eenden en ganzen  | Kwartels  |
|:---|:---|:---|:---|:---|:---|
| tot 200 Hz  | 100 mA  | 100 mA  | 250 mA  | 130 mA  | 45 mA  |
| van 200 tot 400 Hz  | 100 mA  | 150 mA  | 400 mA  | 130 mA  | Niet toegestaan  |
| van 400 tot 1500 Hz  | 200 mA  | 200 mA  | 400 mA  | Niet toegestaan  | Niet toegestaan  |

Vanaf 1 januari 2012:  

| Frequentie (Hz)  | Vleeskuikens en vleeskuikenouderdieren  | Legkippen  | Kalkoenen  | Eenden en ganzen  | Kwartels  |
|:---|:---|:---|:---|:---|:---|
| tot 200 Hz  | 100 mA  | 100 mA  | 250 mA  | 130 mA  | 45 mA  |
| van 200 tot 400 Hz  | 150 mA  | 150 mA  | 400 mA  | 130 mA  | Niet toegestaan  |
| van 400 tot 1500 Hz  | 200 mA  | 200 mA  | 400 mA  | Niet toegestaan  | Niet toegestaan  |

### Artikel  3  

Bij het bedwelmen van varkens met behulp van kooldioxide worden de volgende voorwaarden in acht genomen: 

a. de concentratie kooldioxide bedraagt ten minste 80% volumeprocenten,  

b. de blootstellingsduur aan het gas bedraagt ten minste 1 minuut, en  

c. de varkens worden binnen 30 seconden na het verlaten van de bedwelmingsruimte gestoken.    

### Artikel  4  

In het kader van de bestrijding van dierziekten is het toegestaan: 

a. varkens met een gewicht dat gelijk is aan of meer dan 10 kg door middel van elektrocutie te doden, door het dier gedurende ten minste drie seconden bloot te stellen aan een wisselspanning van ten minste 600 volt en een stroomsterkte van ten minste 10 Ampère;  

b. pluimvee te doden door de dieren bloot te stellen aan blauwzuurgas (HCN) in een concentratie van ten minste 0,27 volumeprocenten;  

c. dieren te doden door middel van de toediening van een euthanaticum of een overdosis van een narcoticum.    

### Artikel  5  

Bij het doden van pelsdieren, bedoeld in artikel 15 van het besluit, worden de volgende dodingsmethoden gebruikt bij: 

a. nertsen: bedwelming met gebruik van koolmonoxide of kooldioxide;  

b. chinchilla's: bedwelming met gebruik van koolmonoxide, kooldioxide of chloroform;  

c. vossen: toediening van een stroomstoot van ten minste 0,3 A gedurende 3 seconden, waarbij de electroden aan de bek en aan het rectum worden geplaatst.    

### Artikel  6  

[Artikel 6 van de Regeling uitvoer vers vlees en vleesbereidingen 1985](../../../../../../ministeriele-regeling/regeling/uitvoer/vers/vlees/en/vleesbereidingen/1985/BWBR0003737/README.md) vervalt.  

### Artikel  7  

Onder vernummering van het eerste lid tot enig lid komt het tweede lid van [artikel 4.4 van de Regeling keuring en handel dierlijke produkten](../../../../../../ministeriele-regeling/regeling/keuring/en/handel/dierlijke/producten/BWBR0006727/README.md) te vervallen.  

### Artikel  8  

Deze regeling treedt in werking met ingang van de dag waarop het [Besluit doden van dieren](../../../../../../AMvB/besluit/doden/van/dieren/BWBR0008686/README.md) in werking treedt.  

### Artikel  9  

Deze regeling wordt aangehaald als: Regeling doden van dieren.  
Deze regeling zal met toelichting in de Staatscourant worden geplaatst.   

Den Haag 
11 juli 1997    

De 
Minister van Landbouw, Natuurbeheer en Visserij, 
J.J. vanAartsen    
