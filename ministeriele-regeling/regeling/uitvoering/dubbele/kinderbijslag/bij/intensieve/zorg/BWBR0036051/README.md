<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 15 december 2014, 2014-0000187843, tot vaststelling van de Regeling uitvoering dubbele kinderbijslag bij intensieve zorg

De Minister van Sociale Zaken en Werkgelegenheid,  
Gelet op artikelen 11, tweede lid, en 12, tweede lid, van het Besluit uitvoering kinderbijslag;
Besluit:    

### Artikel  1  

####Begripsbepaling

In deze regeling wordt verstaan onder: 

–  *advies:* een op medische gegevens gebaseerd advies als bedoeld in artikel 12, eerste lid, van het Besluit uitvoering kinderbijslag;  

–  *CIZ:* Centrum indicatiestelling zorg;  

–  *intensieve zorg;* zorg als bedoeld in artikel 11, eerste lid, van het Besluit uitvoering kinderbijslag;  

–  *SVB:* Sociale verzekeringsbank.   

### Artikel  2  

####Vaststelling intensieve zorg

1.  De SVB kan vaststellen dat er sprake is van intensieve zorg, indien het advies positief luidt.   
2.  Het advies luidt positief indien: 

a. het kind blijkens een geldig indicatiebesluit als bedoeld in artikel 1.1.1 van de Wet langdurige zorg is aangewezen op permanent toezicht of op 24 uur per dag zorg in de nabijheid; of  

b. het kind blijkens de beoordeling van het CIZ intensieve zorg nodig heeft.    

### Artikel  3  

####Advisering CIZ

1.  De beoordeling, bedoeld in artikel 2, tweede lid, onderdeel b, komt tot stand aan de hand van de volgende items: 

a. lichaamshygiëne;  

b. zindelijkheid;  

c. eten en drinken;  

d. mobiliteit;  

e. medische verzorging;  

f. gedrag;  

g. communicatie;  

h. alleen thuis zijn;  

i. begeleiding buitenshuis;  

j. bezig houden, handreikingen.     
2.  Indien het CIZ oordeelt dat er sprake is van een zware zorgbehoefte op een item, kent het CIZ op dit item een punt toe.   
3.  Het kind behoeft intensieve zorg als bedoeld in artikel 2, tweede lid, onderdeel b, indien: 

a. het 3–5 jaar is en het CIZ minimaal 5 punten toekent;  

b. het 6–9 jaar is en het CIZ minimaal 4 punten toekent;  

c. het 10–17 jaar is en het CIZ minimaal 3 punten toekent.     
4.  In aanvulling op het derde lid kan het CIZ tot een positief advies komen indien het desbetreffende kind een punt toegekend krijgt op het item medische verzorging en er daardoor sprake is van de noodzaak tot permanent toezicht van de ouders.  

### Artikel  4  

####Overeenkomst tussen SVB en CIZ

1.  De SVB en het CIZ stellen een overeenkomst op betreffende de samenwerking en werkwijze in het kader van de uitvoering van deze regeling.   
2.  In de in het eerste lid bedoelde overeenkomst wordt ten minste vastgelegd: 

a. op welke wijze er beleidsinformatie wordt gedeeld;  

b. op welke wijze de informatievoorziening aan betrokkenen wordt geregeld;  

c. op welke manier de invulling van de advisering door het CIZ aan de SVB wordt vormgegeven.    

### Artikel  5  

####Inwerkingtreding

Deze regeling treedt in werking met ingang van 1 januari 2015. 

### Artikel  6  

####Citeertitel

Deze regeling wordt aangehaald als: Regeling uitvoering dubbele kinderbijslag bij intensieve zorg. 
Deze regeling zal met de toelichting in de Staatscourant worden geplaatst.   

Den Haag 
15 december 2014   

De 
Minister van Sociale Zaken en Werkgelegenheid, 
L.F. Asscher     
