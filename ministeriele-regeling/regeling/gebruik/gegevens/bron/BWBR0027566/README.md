<meta http-equiv='Content-Type' content='text/html; charset=utf-8' />

##Regeling van de Minister van Onderwijs, Cultuur en Wetenschap van 9 april 2010, nr. WJZ/177628 (1758), houdende regels over het gebruik van gegevens uit het basisregister onderwijs door de Minister van Onderwijs, Cultuur en Wetenschap en de Inspectie van het onderwijs (Regeling gebruik gegevens bron)

De Minister van Onderwijs, Cultuur en Wetenschap,  
Handelende in overeenstemming met de Minister van Landbouw, Natuur en Voedselkwaliteit;

Gelet op de [artikelen 2.3.6c, derde lid](../../../../../../wet/wet/educatie/en/beroepsonderwijs/BWBR0007625/README.md), en [2.5.5c, vierde lid, van de Wet educatie en beroepsonderwijs](../../../../../../wet/wet/educatie/en/beroepsonderwijs/BWBR0007625/README.md), [164c, vierde lid, van de Wet op de expertisecentra](../../../../../../wet/isovso/BWBR0003549/README.md), [178c, vierde lid, van de Wet op het primair onderwijs](../../../../../../wet/wbo/BWBR0003420/README.md) en [103d, vierde lid, van de Wet op het voortgezet onderwijs](../../../../../../wet/wet/op/het/voortgezet/onderwijs/BWBR0002399/README.md);
Besluit:     
### Paragraaf  1  

####Algemeen

### Artikel  1  

####Definities

In deze regeling wordt verstaan onder: 

a. *basisregister onderwijs:* basisregister onderwijs als bedoeld in [artikel 24b van de Wet op het onderwijstoezicht](../../../../../../wet/wet/op/het/onderwijstoezicht/BWBR0013800/README.md);  

b. *inspectie:* Inspectie van het onderwijs;  

c. *Minister:* Minister van Onderwijs, Cultuur en Wetenschap en, voor zover het betreft het onderwijs op het gebied van de landbouw en de natuurlijke omgeving, de Minister van Landbouw, Natuur en Voedselkwaliteit;  

d. *persoonsgebonden nummer:* burgerservicenummer als bedoeld in [artikel 1, onderdeel b, van de Wet algemene bepalingen burgerservicenummer](../../../../../../wet/wet/algemene/bepalingen/burgerservicenummer/BWBR0022428/README.md) of, bij ontbreken daarvan, het door de Minister uitgegeven onderwijsnummer.    

### Paragraaf  2  

####Gebruik gegevens op grond van de [artikelen 2.3.6c, derde lid](../../../../../../wet/wet/educatie/en/beroepsonderwijs/BWBR0007625/README.md), en [2.5.5c, vierde lid, van de WEB](../../../../../../wet/wet/educatie/en/beroepsonderwijs/BWBR0007625/README.md)

### Artikel  2  

####Te verstrekken gegevens

1.  Uit het basisregister onderwijs worden voor iedere instelling afzonderlijk aan de Minister en de inspectie verstrekt de gegevens, bedoeld in [artikel 24c, eerste lid, onderdelen d, e en g, van de Wet op het onderwijstoezicht](../../../../../../wet/wet/op/het/onderwijstoezicht/BWBR0013800/README.md), met uitzondering van de persoonsgebonden nummers, de geslachtsnamen, de voornamen en de geboortedata van de deelnemers en voormalige deelnemers.   
2.  De gegevens, bedoeld in het eerste lid, worden gespecificeerd overeenkomstig het bepaalde krachtens de [artikelen 2.3.6a, derde lid, eerste volzin, en 2.5.5a, derde lid, eerste volzin, van de Wet educatie en beroepsonderwijs](../../../../../../wet/wet/educatie/en/beroepsonderwijs/BWBR0007625/README.md).   

### Artikel  3  

####Wijze van verstrekking

Bij de verstrekking, bedoeld in artikel 2, wordt het persoonsgebonden nummer voor de Minister en de inspectie elk afzonderlijk vervangen door een ander nummer of een code op een zodanige wijze dat de deelnemer of de voormalige deelnemer niet geïdentificeerd of identificeerbaar is, en wordt de geboortedatum vervangen als volgt: 

a. voor de levering aan de Minister door de leeftijd van de deelnemer op 1 augustus, 30 september, 1 oktober en 31 december van het kalenderjaar waarin de peildatum valt en  

b. voor de levering aan de inspectie door de leeftijd van de deelnemer op de eerste dag van elk kwartaal van het studiejaar waarop de gegevens betrekking hebben.    

### Artikel  4  

####Tijdstippen van verstrekking gegevens met betrekking tot bepaalde perioden

1.  De verstrekking, bedoeld in artikel 2, gebeurt op de volgende tijdstippen: 

a. op 15 november en 8 maart de voorlopige gegevens omtrent de inschrijvingen op 1 oktober van het desbetreffende studiejaar, en op 8 maart de voorlopige gegevens omtrent de inschrijvingen op 1 februari van het desbetreffende studiejaar,  

b. op 15 november de voorlopige gegevens omtrent de resultaten, examens en diploma’s in het studiejaar voorafgaand aan het desbetreffende studiejaar,  

c. op 15 november de voorlopige gegevens omtrent de in- en uitschrijvingen in het studiejaar voorafgaand aan het desbetreffende studiejaar,  

d. op 8 maart de voorlopige gegevens omtrent de examens in het kalenderjaar, voorafgaand aan het desbetreffende kalenderjaar,  

e. op 8 juli de gegevens, voor zover het beroepsonderwijs betreft na accountantscontrole, omtrent de inschrijvingen op 1 oktober en 1 februari van het desbetreffende studiejaar,  

f. op 8 juli de gegevens, voor zover het beroepsonderwijs betreft na accountantscontrole, omtrent de examens in het kalenderjaar voorafgaand aan het desbetreffende kalenderjaar,  

g. op 8 juli de gegevens omtrent de in- en uitschrijvingen in het studiejaar voorafgaand aan het desbetreffende studiejaar.     
2.  De gegevens, bedoeld in het eerste lid, kunnen op een latere datum worden verstrekt voor zover zij op de voorgeschreven datum nog niet beschikbaar zijn.   
3.  Onverminderd het eerste lid worden de gegevens omtrent de examens onmiddellijk na opname in het basisregister onderwijs aan de inspectie verstrekt.   

### Paragraaf  3  

####Gebruik gegevens op grond van de [artikelen 164c, vierde lid, van de WEC](../../../../../../wet/isovso/BWBR0003549/README.md) en [178c, vierde lid, van de WPO](../../../../../../wet/wbo/BWBR0003420/README.md)

### Artikel  5  

####Te verstrekken gegevens

1.  Uit het basisregister onderwijs worden voor iedere school afzonderlijk aan de Minister en de inspectie verstrekt de gegevens, bedoeld in [artikel 24c, eerste lid, onderdelen a, b en g, van de Wet op het onderwijstoezicht](../../../../../../wet/wet/op/het/onderwijstoezicht/BWBR0013800/README.md), met uitzondering van de persoonsgebonden nummers, de geslachtsnamen, de voornamen en de geboortedata van de leerlingen en voormalige leerlingen.   
2.  De gegevens, bedoeld in het eerste lid, worden gespecificeerd overeenkomstig het bepaalde krachtens de [artikelen 164a, derde lid, eerste volzin, van de Wet op de expertisecentra](../../../../../../wet/isovso/BWBR0003549/README.md) en [178a, derde lid, eerste volzin, van de Wet op het primair onderwijs](../../../../../../wet/wbo/BWBR0003420/README.md).   

### Artikel  6  

####Wijze van verstrekking

Bij de verstrekking, bedoeld in artikel 5, wordt het persoonsgebonden nummer voor de Minister en de inspectie elk afzonderlijk vervangen door een ander nummer of een code op een zodanige wijze dat de leerling of de voormalige leerling niet geïdentificeerd of identificeerbaar is, en wordt de geboortedatum vervangen als volgt: 

a. voor de levering aan de Minister door de leeftijd van de leerling op de voor de bekostiging van belang zijnde peildata, en  

b. voor de levering aan de inspectie door de leeftijd van de leerling op de eerste dag van elk kwartaal.    

### Artikel  7  

####Tijdstippen van verstrekking gegevens met betrekking tot bepaalde perioden

De verstrekking, bedoeld in artikel 5, gebeurt wekelijks.  

### Paragraaf  4  

####Gebruik gegevens op grond van [artikel 103d, vierde lid, van de WVO](../../../../../../wet/wet/op/het/voortgezet/onderwijs/BWBR0002399/README.md)

### Artikel  8  

####Te verstrekken gegevens

1.  Uit het basisregister onderwijs worden voor iedere school afzonderlijk aan de Minister en de inspectie verstrekt de gegevens, bedoeld in [artikel 24c, eerste lid, onderdelen c en g, van de Wet op het onderwijstoezicht](../../../../../../wet/wet/op/het/onderwijstoezicht/BWBR0013800/README.md), met uitzondering van de persoonsgebonden nummers, de geslachtsnamen, de voornamen en de geboortedata van de leerlingen en voormalige leerlingen.   
2.  De gegevens, bedoeld in het eerste lid, worden gespecificeerd overeenkomstig het bepaalde krachtens [artikel 103b, derde lid, eerste volzin, van de Wet op het voortgezet onderwijs](../../../../../../wet/wet/op/het/voortgezet/onderwijs/BWBR0002399/README.md).   

### Artikel  9  

####Wijze van verstrekking

Bij de verstrekking, bedoeld in artikel 8, wordt het persoonsgebonden nummer voor de Minister en de inspectie elk afzonderlijk vervangen door een ander nummer of een code op een zodanige wijze dat de leerling of de voormalige leerling niet geïdentificeerd of identificeerbaar is, en wordt de geboortedatum vervangen als volgt: 

a. voor de levering aan de Minister door de leeftijd van de leerling op de voor de bekostiging van belang zijnde peildata en  

b. voor de levering aan de inspectie door de leeftijd van de leerling op de eerste dag van elk kwartaal.    

### Artikel  10  

####Tijdstippen van verstrekking gegevens met betrekking tot bepaalde perioden

1.  De verstrekking, bedoeld in artikel 8, gebeurt op de volgende tijdstippen: 

a. op 15 november, 29 november, 13 december en 4 januari van ieder schooljaar de voorlopige gegevens van de scholen naar de stand van zaken op 1 oktober van het desbetreffende schooljaar en op 15 november van ieder schooljaar de gegevens omtrent de examens en de voorlopige gegevens omtrent de in- en uitschrijvingen gedurende één jaar, voorafgaand aan de genoemde datum van 1 oktober;  

b. op 21 juli van ieder schooljaar de gegevens van de scholen na accountantscontrole naar de stand van zaken op 1 oktober van het desbetreffende schooljaar, alsmede de gegevens omtrent de examens en de gegevens na accountantscontrole omtrent de in- en uitschrijvingen gedurende één jaar, voorafgaand aan de genoemde datum van 1 oktober.     
2.  De gegevens, bedoeld in het eerste lid, kunnen op een latere datum worden verstrekt voor zover zij op de voorgeschreven datum nog niet beschikbaar zijn.   
3.  Onverminderd het eerste lid worden de gegevens omtrent de examens onmiddellijk na opname in het basisregister onderwijs aan de inspectie verstrekt.   

### Paragraaf  5  

####Overige bepalingen

### Artikel  11  

####Inwerkingtreding

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst en werkt terug tot en met 1 januari 2010.  

### Artikel  12  

####Citeertitel

Deze regeling wordt aangehaald als: Regeling gebruik gegevens bron.  
Deze regeling zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap, 
A.Rouvoet   
