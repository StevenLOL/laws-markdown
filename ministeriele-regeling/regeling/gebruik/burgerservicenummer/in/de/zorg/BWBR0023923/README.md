<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 26 mei 2008, nr. MEVA/ICT-2838255, houdende regels omtrent het gebruik van het burgerservicenummer in de zorg (Regeling gebruik burgerservicenummer in de zorg)

De Minister van Volksgezondheid, Welzijn en Sport,  
Gelet op artikel 10 van de Wet gebruik burgerservicenummer in de zorg, de artikelen 44 en 52, zevende lid, van de Algemene Wet Bijzondere Ziektekosten, de artikelen 86, 87, zesde lid, 88, vierde lid, en 89, zesde lid, van de Zorgverzekeringswet en de artikelen 3, 6, vierde lid, 19, 20, 21, 22, vijfde lid, 23, 24 en 30 van het Besluit gebruik burgerservicenummer in de zorg;
Besluit:    

### Artikel  1  

In deze regeling wordt verstaan onder: 

a. Minister: Minister van Volksgezondheid, Welzijn en Sport;  

b. wet: Wet gebruik burgerservicenummer in de zorg;  

c. besluit: Besluit gebruik burgerservicenummer in de zorg;  

d. NEN: door de Stichting Nederlands Normalisatie-Instituut uitgegeven norm;  

e. NEN 7510: NEN 7510 en de uitwerkingen daarvan in de NEN 7511 en de NEN 7512;  

f. CIBG: agentschap Centraal Informatiepunt Beroepen Gezondheidszorg, bedoeld in artikel 1 van het Instellingsbesluit agentschap Centraal Informatiepunt Beroepen Gezondheidszorg  

g. CPS-ZOVAR: het Certification Practice Statement van het Centraal Informatiepunt Beroepen Gezondheidszorg inzake toegangsmiddelen ten behoeve van zorgverzekeraars;  

h. CPS-UZI-register: het Certification Practice Statement van het Centraal Informatiepunt Beroepen Gezondheidszorg inzake toegangsmiddelen ten behoeve van zorgaanbieders en indicatieorganen;  

i. toegangsmiddel: toegangsmiddel als bedoeld in artikel 1, onderdeel j, van het besluit.    

### Artikel  2  

De gegevensverwerking, bedoeld in de artikelen 8 en 9 van de wet, in artikel 52, eerste, vierde en vijfde lid, van de Algemene Wet Bijzondere Ziektekosten, in artikel 86, eerste, vierde en vijfde lid, van de Zorgverzekeringswet en in de artikelen 28, tweede lid, en 29 van het Besluit gebruik burgerservicenummer in de zorg voldoet aan de NEN 7510.  

### Artikel  3  

1.  Bij een aanvraag als bedoeld in artikel 3 van het besluit verstrekt een zorgverzekeraar de gegevens en bescheiden bedoeld in het CPS-ZOVAR.   
2.  Bij een aanvraag als bedoeld in artikel 3 van het besluit verstrekt een zorgaanbieder de gegevens en bescheiden bedoeld in het CPS-UZI-register.   
3.  Bij een aanvraag als bedoeld in artikel 3 van het besluit verstrekt een indicatieorgaan de gegevens en bescheiden bedoeld in het CPS-UZI-register.   

### Artikel  4  

1.  De aanvraag, de toekenning, het beheer, de beveiliging, het gebruik en de intrekking van een toegangsmiddel ten behoeve van een zorgverzekeraar geschiedt overeenkomstig de wijze zoals beschreven in het CPS-ZOVAR.   
2.  De aanvraag, de toekenning, het beheer, de beveiliging, het gebruik en de intrekking van een toegangsmiddel ten behoeve van een zorgaanbieder geschiedt overeenkomstig de wijze zoals beschreven in het CPS-UZI-register.   
3.  De aanvraag, de toekenning, het beheer, de beveiliging, het gebruik en de intrekking van een toegangsmiddel ten behoeve van een indicatieorgaan geschiedt overeenkomstig de wijze zoals beschreven in het CPS-UZI-register.   

### Artikel  5  

De Minister publiceert op het internet de gegevens die zijn opgenomen in verstrekte toegangsmiddelen als bedoeld in artikel 18, onderdeel a, van het besluit.  

### Artikel  6  

1.  Voor een toegangsmiddel wordt een vergoeding voor drie jaar in rekening gebracht van: 

a. 357 euro voor een pas.  

b. 522 euro voor een certificaat.     
2.  De vergoedingen, bedoeld in het eerste lid, kunnen periodiek worden geïndexeerd.   
3.  Restitutie van betaalde vergoedingen, bedoeld in het eerste lid, is niet mogelijk, tenzij naar het oordeel van Onze Minister sprake is van een omstandigheid die niet kan worden toegerekend aan degene ten behoeve van wie de pas of het certificaat is geproduceerd.   

### Artikel  7  

De geldigheid van het toegangsmiddel is drie jaar gerekend vanaf de datum van uitgifte van het toegangsmiddel.  

### Artikel  8  

Wijzigt de Regeling subsidies AWBZ.   

### Artikel  9  

Wijzigt de Regeling zorgverzekering.   

### Artikel  10  

Deze regeling treedt in werking op het tijdstip waarop de wet in werking treedt.  

### Artikel  11  

Deze regeling wordt aangehaald als: Regeling gebruik burgerservicenummer in de zorg.  
Deze regeling zal met de toelichting in de Staatscourant worden geplaatst.  

De 
Minister van Volksgezondheid, Welzijn en Sport, 
A.Klink   
