<meta http-equiv='Content-Type' content='text/html; charset=utf-8' />

##Regeling van de Minister van Justitie van 8 april 2006, nr. 5403085/05/DJI, houdende bepalingen met betrekking tot de toelating en weigering van bezoek en beperkingen inzake het telefoonverkeer (Regeling toelating en weigering bezoek en beperking telefooncontacten penitentiaire inrichtingen)

De Minister van Justitie,  
Gelet op [artikel 38, eerste lid](../../../../../../../../../../../wet/penitentiaire/beginselenwet/BWBR0009709/README.md) en [artikel 39, derde lid, van de Penitentiaire beginselenwet](../../../../../../../../../../../wet/penitentiaire/beginselenwet/BWBR0009709/README.md);
Besluit:    

### Artikel  1  

In deze regeling wordt verstaan onder: 

a. bezoeker: een persoon die de inrichting bezoekt.  

b. groep: twee of meer bezoekers die uit hoofde van het doel van het bezoek als een eenheid kunnen worden aangemerkt.  

c. identiteitsbewijs: een bewijs als bedoeld in [artikel 1 van de Wet op de identificatieplicht](../../../../../../../../../../../wet/wet/op/de/identificatieplicht/BWBR0006297/README.md).   

### Artikel  2  

Een bezoeker dient zich desgevraagd bij binnenkomst in een penitentiaire inrichting te identificeren door middel van een geldig identiteitsbewijs. 

### Artikel  3  

1.  Een minderjarige jonger dan twaalf jaar en een minderjarige ouder dan twaalf maar jonger dan veertien jaar die niet in het bezit is van een geldig identiteitsbewijs, is het niet toegestaan de inrichting zonder meerderjarige begeleider te bezoeken.   
2.  Een minderjarige jonger dan zestien jaar is het niet toegestaan de extra beveiligde inrichting zonder meerderjarige begeleider te bezoeken.   
3.  Een diplomatieke of consulaire vertegenwoordiger die uit hoofde van zijn diplomatieke of consulaire vertegenwoordiging, gedetineerde vreemdelingen bezoekt, dient zich te identificeren door middel van een door de Minister van Buitenlandse Zaken afgegeven legitimatiebewijs voor personeelsleden van in Nederland werkzame diplomatieke missies of consulaire posten.  

### Artikel  4  

1.  De individuele leden van een groep dienen zich afzonderlijk te identificeren overeenkomstig het bepaalde in artikel 2.   
2.  De individuele leden van een groep worden als groep in het daartoe bestemde register in- en uitgeschreven. De namen van de individuele leden van een groep worden afzonderlijk genoteerd en dienen hiertoe vooraf aan de inrichting bekend te worden gemaakt.   
3.  Een groep betreedt en verlaat de inrichting in dezelfde samenstelling. De portier telt het aantal personen bij binnenkomst en vertrek.  

### Artikel  5  

1.  Een bezoeker die uit hoofde van zijn ambt of beroep de inrichting bezoekt dient naast een identiteitsbewijs zijn beroepspas als bedoeld in de bijlage bij deze regeling te overleggen.   
2.  Nadat aan de hand van het identiteitsbewijs de identiteit van de bezoeker is vastgesteld, wordt op grond van de beroepspas vastgesteld in welke hoedanigheid de bezoeker de inrichting betreedt.   
3.  Een bezoeker die uit hoofde van zijn ambt of beroep de inrichting bezoekt en niet tot één van de in de bijlage bij deze regeling genoemde organisaties behoort, dient aan te tonen dat hij in een bepaalde hoedanigheid de inrichting wenst te betreden. Daartoe dient de bezoeker een bewijs van de desbetreffende organisatie dan wel werkgever te overleggen.  

### Artikel  6  

De beslissing tot het weigeren van bezoek voor de maximumtermijn van twaalf maanden als bedoeld in [artikel 38, derde lid, van de wet](../../../../../../../../../../../wet/penitentiaire/beginselenwet/BWBR0009709/README.md) alsmede de beslissing tot het weigeren van een bepaald telefoongesprek of bepaalde telefoongesprekken voor de maximumtermijn van twaalf maanden als bedoeld in [artikel 39, derde lid, van de wet](../../../../../../../../../../../wet/penitentiaire/beginselenwet/BWBR0009709/README.md) is slechts aan de orde indien het gaat om: 

a. een gedetineerde die wordt verdacht van een terroristisch misdrijf;  

b. een gedetineerde die al dan niet onherroepelijk is veroordeeld voor het begaan van een terroristisch misdrijf;  

c. een gedetineerde waarbij de bescherming van slachtoffers van of anderszins betrokkenen bij misdrijven een weigering voor een zo lang mogelijke termijn vergt.   

### Artikel  7  

De circulaire Toegangscontrole bezoekers aan de penitentiaire inrichtingen van 20 mei 1999, kenmerk 752556/99/DJI wordt ingetrokken.

### Artikel  8  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst. 

### Artikel  9  

Deze regeling wordt aangehaald als: Regeling toelating en weigering bezoek en beperking telefooncontacten penitentiaire inrichtingen. 
Deze regeling zal met de toelichting in de Staatscourant worden geplaatst.  

De 
Minister van Justitie, 
J.P.H. Donner    

### Bijlage  

Beroepspassen bezoekers die uit hoofde van ambt of beroep een gedetineerde dan wel de organisatie bezoeken: 

– Ambtenaren van het Ministerie van Justitie: de justitiepas;  

– Reclasseringswerkers: bewijs verstrekt door de Stichting Reclassering Nederland;  

– Leden van de Raad voor Strafrechtstoepassing en Jeugdbescherming: een door de Dienst Justitiële Inrichtingen uitgegeven bewijs;  

– Leden van de Commissies van Toezicht: er bestaat geen specifieke pas voor leden van de Commissie van Toezicht. Zo gewenst kan door de desbetreffende inrichting een beroepspasje verstrekt worden;  

– Raadslieden: een Europees advocatenpaspoort uitgegeven door de Commission Consultative des Barreaux de la Commission Europeène;  

– Medewerker van niet justitie gebonden organisaties: schriftelijke toestemming tot bezoek van de directeur van de inrichting overeenkomstig artikel 14 van de Regeling inzake de toelating van niet-justitiegebonden organisaties tot penitentiaire inrichtingen.  

– Tolken/vertalers: een bewijs van inschrijving bij een erkend tolkenbureau conform de circulaire Tolkenpas Kwaliteitsregister Tolken en Vertalers van 19 juli 2005, kenmerk 5350112/05/DJI.   
