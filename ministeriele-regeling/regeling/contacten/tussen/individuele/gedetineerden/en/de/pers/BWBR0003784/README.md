<meta http-equiv='Content-Type' content='text/html; charset=utf-8' />

##Regeling contacten tussen individuele gedetineerden en de pers

De staatssecretaris van Justitie,  
Overwegende dat het gewenst is als gevolg van intussen opgedane ervaringen enige wijzigingen aan te brengen in het Memorandum over contacten tussen individuele gedetineerden en vertegenwoordigers van publiciteitsmedia, als gevoegd bij de circulaire van 5 augustus 1983, nr. 1235/382;

dat het verder gewenst is bij gelegenheid daarvan de in dit Memorandum opgenomen regeling opnieuw te formuleren;

Gehoord de sectie gevangeniswezen van de Centrale Raad van Advies (advies van 24 april 1984, nr. Sg 130/84);

Gelet op artikel 22 van de Beginselenwet gevangeniswezen, [artikel 12c van het Algemeen Rijksambtenarenreglement](../../AMvB/algemeen/rijksambtenarenreglement/BWBR0001950/README.md) en artikel 11, tweede lid, van het Arbeidsovereenkomstenbesluit;
Besluit de circulaire van 5 augustus 1983, nr. 1235/382 en het daarbij gevoegde Memorandum in te trekken; Stelt vast de volgende bepalingen die kunnen worden aangehaald als: Regeling contacten tussen individuele gedetineerden en de pers.    

### Artikel  1  

1.  De individuele gedetineerde kan de directeur verzoeken een onderhoud te mogen hebben met een vertegenwoordiger van een van de publiciteitsmedia, waaronder hier wordt verstaan de schrijvende pers, de radio- of de televisieomroep, hierna te noemen verslaggever.   
2.  Ook de verslaggever kan de directeur verzoeken met een bepaalde gedetineerde een onderhoud te mogen hebben.   
3.  De directeur wijst de verzoeker op de bepalingen van deze Regeling.   

### Artikel  2  

De verslaggever dient zijn verzoek om een onderhoud schriftelijk in hetzij door middel van een bezoekformulier, hetzij bij afzonderlijk schrijven. Daarbij dient hij het onderwerp van het onderhoud zo goed mogelijk aan te geven, ook indien de gedetineerde het initiatief tot het verzoek heeft gedaan.  

### Artikel  3  

De directeur beslist op het verzoek.  

### Artikel  4  

1.  Het onderhoud kan worden geweigerd indien dit wordt vereist in het belang van de goede gang van zaken, de orde of de veiligheid in de inrichting, dan wel van de voorkoming of opsporing van strafbare feiten of tot het tegengaan van gevaar voor vlucht.   
2.  Het kan eveneens worden geweigerd indien dit wordt vereist in het belang van de voorkoming van benadeling van de betrokken gedetineerde, van personeelsleden of gedetineerden in de inrichting of in andere inrichtingen, dan wel van derden.   
3.  Het onderhoud kan ook worden geweigerd indien dit of het publiciteitsprodukt: 

a. een inbreuk zal betekenen op het karakter van de vrijheidsbeneming waaraan de betrokken gedetineerde is onderworpen;  

b. meer in het algemeen de functie die de vrijheidsbeneming overeenkomstig de heersende rechtsovertuiging in het geheel van de rechtshandhaving heeft, zal schaden.     

### Artikel  5  

1.  Het onderhoud wordt niet toegestaan indien: 

a. het onderwerp daarvan betrekking heeft op een nog lopende strafzaak tegen een preventief gehechte of het een klacht betreft die aan enig rechterlijk orgaan, waaronder begrepen de beklagcommissie en de beroepscommissie als bedoeld in artikel 53, respectievelijk artikel 58 van de Beginselen wet gevageniswezen en artikel 123 van de Gevangenismaatregel, is voorgelegd en waarop nog niet onherroepelijk is beslist;  

b. dit in strijd is met een maatregel die tijdens het gerechtelijk vooronderzoek door de rechter-commissaris en anders door het openbaar ministerie overeenkomstig de [artikelen 222](../../wet/invoeringswet/wetboek/van/strafvordering/BWBR0001926/README.md) en [225 van de Invoeringswet Strafvordering](../../wet/invoeringswet/wetboek/van/strafvordering/BWBR0001926/README.md) en artikel 132 van de Gevangenismaatregel in het belang van het onderzoek ten opzichte van de betrokken preventief gehechte is bevolen.     
2.  Het onderhoud wordt evenmin toegestaan op aanwijzing van de Minister van Justitie indien dit is vereist in het belang van de openbare orde, de algemene veiligheid of de betrekkingen met andere landen. De directeur treedt in overleg met de minister van Justitie, ter attentie van de functionaris als genoemd in artikel 10, indien hij het vermoeden heeft dat een onderhoud op een of meer van deze gronden niet is toegestaan en geen aanwijzing van de Minister heeft ontvangen.   

### Artikel  6  

Indien ten opzichte van de betrokken preventief gehechte geen maatregel, als bedoeld in artikel 5, eerste lid, onder b, is bevolen, treedt de directeur in overleg met de betrokken vervolgende instantie. Indien deze wel bezwaar heeft tegen het onderhoud maar geen aanleiding heeft een maatregel in het belang van het onderzoek in de strafzaak te bevelen, deelt hij de directeur de reden van zijn bezwaar mee.  

### Artikel  7  

De directeur vergewist zich er van dat de betrokken gedetineerde het onderhoud werkelijk wenst. Ook indien de directeur geen aanleiding ziet voor toepassing van een van de weigeringsgronden van artikel 4 wijst hij de gedetineerde op de mogelijke schadelijke gevolgen van publiciteit voor de gedetineerde zelf, als ook voor anderen. Hij wijst de gedetineerde er verder op dat deze de eis van volstrekte anonimiteit kan stellen en kan verlangen, voordat tot publikatie wordt overgegaan, het artikel of de reportage, te mogen lezen, respectievelijk beluisteren of zien teneinde onjuistheden te verbeteren.  

### Artikel  8  

Indien de betrokken gedetineerde afziet van handhaving van zijn anonimiteit, bevestigt hij dit schriftelijk aan de directeur.  

### Artikel  9  

De directeur kan de verslaggever vragen bij het maken van het publiciteitsprodukt zoveel mogelijk discretie te betrachten. Hij kan verder vragen de tekst van het onderhoud of de opname te mogen lezen, respectievelijk beluisteren of zien voordat tot publikatie wordt overgegaan. Indien het onderwerp van het onderhoud de inrichting zelf betreft, kan de directeur zijn toestemming aan het onderhoud afhankelijk stellen van de hem geboden gelegenheid tot wederhoor. De directeur beoordeelt tenslotte of de organisatie van de inrichting het gevraagde onderhoud op het gevraagde tijdstip toelaat.  

### Artikel  10  

De directeur doet iedere keer dat een onderhoud heeft plaats gehad daarvan mededeling aan het hoofd van het stafbureau Algemene Zaken van de directie Gevangeniswezen van het Ministerie van Justitie. Daarbij vermeldt hij tevens het onderwerp van het onderhoud en de naam van het dagblad of tijdschrift, de radio- of de televisie-omroep.  

### Artikel  11  

1.  Deze Regeling heeft uitsluitend betrekking op verzoeken om een onderhoud met een individuele gedetineerde.   
2.  Op verzoeken om een onderhoud met meerdere gedetineerden gelijktijdig beslist de minister van Justitie. Een dergelijk verzoek legt de directeur daartoe voor aan de minister van Justitie, ter attentie van de functionaris, genoemd in artikel 10.   

### Artikel  12  

1.  De Regeling treedt, onder gelijktijdige intrekking van de circulaire van 5 augustus 1983 en het daarbij behorende Memorandum, in werking op de zevende dag na dagtekening.   
2.  De Regeling en de daarbij behorende Toelichting worden geplaatst in de Nederlandse Staatscourant.   

's-Gravenhage 
19 april 1985    

De 
staatssecretaris voornoemd, 
V. N. M.Korte-van Hemel    
