<meta http-equiv='Content-Type' content='text/html; charset=utf-8' />

##Regeling van de Staatssecretaris van Onderwijs, Cultuur en Wetenschap van 20 juni 2014 nr. JOZ/632757 houdende nadere voorschriften voor afwijken van de overgangsbekostiging voor scholen voor (voortgezet) speciaal onderwijs cluster 3 en 4 in verband met afschaffing van de leerlinggebonden financiering en vermindering van de verplichte herbesteding van een gedeelte van de bekostiging van het samenwerkingsverband passend onderwijs (Regeling nadere voorschriften opting out en vermindering verplichte herbesteding in verband met overgangsbekostiging afschaffing leerlinggebonden financiering)

De Staatssecretaris van Onderwijs, Cultuur en Wetenschap,  
Handelende in overeenstemming met de Minister van Economische Zaken;

Gelet op de [artikelen XI, eerste tot en met vierde lid](../../../../../../../../../../../wet/wet/passend/onderwijs/BWBR0032176/README.md), en [XIA, derde en zesde lid, van de Wet van 11 oktober 2012 tot wijziging van enkele onderwijswetten in verband met een herziening van de organisatie en financiering van de ondersteuning van leerlingen in het basisonderwijs, speciaal en voortgezet speciaal onderwijs, voortgezet onderwijs en beroepsonderwijs](../../../../../../../../../../../wet/wet/passend/onderwijs/BWBR0032176/README.md) (Stb. 2012, 533);
Besluit:    

### Artikel  1  

####Begripsbepalingen

Treedt in werking per 01-08-2014 

In deze regeling wordt verstaan onder: 

*cluster 3 en 4:* cluster 3 en 4 als bedoeld in [artikel 2, vierde lid, aanhef en onderdelen c en d, van de WEC](../../../../../../../../../../../wet/isovso/BWBR0003549/README.md);  

*herbesteding:* besteding van de personele bekostiging, bedoeld in [artikel XIA, eerste en vierde lid, van de Wet passend onderwijs](../../../../../../../../../../../wet/wet/passend/onderwijs/BWBR0032176/README.md), door het samenwerkingsverband bij de scholen voor (voortgezet) speciaal onderwijs, voor zover daaraan speciaal onderwijs wordt verzorgd behorende tot cluster 3 en 4, die in schooljaar 2013–2014 de ambulante begeleiding verzorgden ten behoeve van leerlingen op scholen in het samenwerkingsverband;  

*opting out:* instemming als bedoeld in [artikel XI, eerste lid, derde volzin, tweede lid, derde volzin, derde lid, derde volzin, en vierde lid, derde volzin, van de Wet passend onderwijs](../../../../../../../../../../../wet/wet/passend/onderwijs/BWBR0032176/README.md), tussen een samenwerkingsverband en de bevoegde gezagsorganen van alle betrokken scholen voor (voortgezet) speciaal onderwijs dat het samenwerkingsverband de personele en materiële bekostiging als bedoeld in het eerste lid, eerste volzin, tweede lid, eerste volzin, derde lid, eerste volzin, respectievelijk vierde lid, eerste volzin, van dat artikel ontvangt;  

*representatieve vakorganisatie:* werknemersorganisatie die meerdere functiecategorieën van personeel vertegenwoordigt;  

*school voor (voortgezet) speciaal onderwijs:* school als bedoeld in [artikel 1 van de WEC](../../../../../../../../../../../wet/isovso/BWBR0003549/README.md);  

*samenwerkingsverband:* samenwerkingsverband als bedoeld in [artikel 1 van de WPO](../../../../../../../../../../../wet/wbo/BWBR0003420/README.md) en [artikel 1 van de WVO](../../../../../../../../../../../wet/wet/op/het/voortgezet/onderwijs/BWBR0002399/README.md);  

*vakorganisaties:* Algemene Onderwijsbond, CNV Onderwijs, Federatie van Onderwijsvakorganisaties en, ten aanzien van het primair onderwijs, Algemene Vereniging Schoolleiders;  

*WEC:* [Wet op de expertisecentra](../../../../../../../../../../../wet/isovso/BWBR0003549/README.md);  

*Wet passend onderwijs:* [Wet van 11 oktober 2012 tot wijziging van enkele onderwijswetten in verband met een herziening van de organisatie en financiering van de ondersteuning van leerlingen in het basisonderwijs, speciaal en voortgezet speciaal onderwijs, voortgezet onderwijs en beroepsonderwijs](../../../../../../../../../../../wet/wet/passend/onderwijs/BWBR0032176/README.md) (Stb. 2012, 533);  

*WPO:* [Wet op het primair onderwijs](../../../../../../../../../../../wet/wbo/BWBR0003420/README.md);  

*WVO:* [Wet op het voortgezet onderwijs](../../../../../../../../../../../wet/wet/op/het/voortgezet/onderwijs/BWBR0002399/README.md).   

### Artikel  2  

####Nadere voorschriften opting out in schooljaar 2014–2015

Treedt in werking per 01-08-2014 

1.  Het bestuur van een samenwerkingsverband dat gebruik wil maken van de mogelijkheid tot opting out, dient daartoe uiterlijk 15 augustus 2014 een aanvraag in bij de Minister van Onderwijs, Cultuur en Wetenschap. Bij de aanvraag wordt gebruik gemaakt van een door DUO beschikbaar gesteld formulier ‘Verklaring voor aanvraag opting out 2014–2015’.   
2.  De aanvraag kan alleen ingediend worden indien het samenwerkingsverband overeenstemming heeft bereikt met de bevoegde gezagsorganen van alle scholen voor (voortgezet) speciaal onderwijs cluster 3 en 4 die op 1 oktober 2013 ambulante begeleiding verzorgden ten behoeve van leerlingen op scholen in het samenwerkingsverband, en met de vakorganisaties over het betrokken personeel.   
3.  Er hoeft geen overleg te worden gevoerd en overeenstemming te worden bereikt met de bevoegde gezagsorganen van de scholen voor (voortgezet) speciaal onderwijs ‘De Waterlelie’ te Cruquius en ‘De Berkenschutse’ te Heeze.   
4.  De afspraken om gebruik te maken van de opting out hebben geen betrekking op personeel dat na 1 mei 2012 zelf ontslag heeft genomen of met pensioen is gegaan, noch op personeel dat met ingang van schooljaar 2014–2015 om voornoemde redenen op natuurlijke wijze zal uitstromen.  

### Artikel  3  

####Vermindering verplichte herbesteding in schooljaar 2015–2016

Treedt in werking per 01-08-2014 

1.  Indien een samenwerkingsverband gebruik maakt van opting out in schooljaar 2014–2015 als bedoeld in artikel 2, vervalt de verplichting tot herbesteding in schooljaar 2015–2016 volledig.   
2.  De verplichting tot herbesteding in schooljaar 2015–2016 wordt verminderd of komt te vervallen indien het bestuur van het samenwerkingsverband overeenstemming heeft bereikt met één of meer bevoegde gezagsorganen van scholen voor (voortgezet) speciaal onderwijs cluster 3 en 4 die op 1 oktober 2013 de ambulante begeleiding verzorgden ten behoeve van leerlingen op scholen in het samenwerkingsverband en met de vakorganisaties over het betrokken personeel.   
3.  De herbestedingsplicht wordt verminderd met het volledige personele deel van het bekostigingsbedrag dat voor ambulante begeleiding naar de scholen voor (voortgezet) speciaal onderwijs cluster 3 en 4 ging waarmee overeenstemming wordt bereikt.   
4.  Indien met de bevoegde gezagsorganen van alle scholen voor (voortgezet) speciaal onderwijs cluster 3 en 4 die op 1 oktober 2013 ambulante begeleiding verzorgden ten behoeve van leerlingen op scholen in het samenwerkingsverband, en met de vakorganisaties overeenstemming is bereikt, vervalt de verplichting tot herbesteding volledig.   
5.  Er hoeft geen overleg te worden gevoerd en overeenstemming te worden bereikt met de bevoegde gezagsorganen van de scholen voor (voortgezet) speciaal onderwijs ‘De Waterlelie’ te Cruquius en ‘De Berkenschutse’ te Heeze.   
6.  De afspraken om de verplichting tot herbesteding te verminderen hebben geen betrekking op personeel dat na 1 mei 2012 zelf ontslag heeft genomen of met pensioen is gegaan, noch op personeel dat met ingang van schooljaar 2015–2016 om voornoemde redenen op natuurlijke wijze zal uitstromen.  

### Artikel  4  

####Vaststellen overeenstemming overleg opting out en vermindering verplichte herbesteding

Treedt in werking per 01-08-2014 

1.  Voor het vaststellen van overeenstemming als bedoeld in de artikelen 2 en 3, in het overleg tussen het samenwerkingsverband, de bevoegde gezagsorganen van de betrokken scholen voor (voortgezet) speciaal onderwijs en de vakorganisaties gelden voor het primair onderwijs de bepalingen voor het cao overleg in het overlegprotocol PO. [Artikel 38 van de WPO](../../../../../../../../../../../wet/wbo/BWBR0003420/README.md) is van toepassing. Naast het samenwerkingsverband en de bevoegde gezagsorganen van alle betrokken scholen voor (voortgezet) speciaal onderwijs moeten tenminste twee representatieve vakorganisaties akkoord zijn.   
2.  Voor het vaststellen van overeenstemming in het overleg tussen het samenwerkingsverband, de bevoegde gezagsorganen van de betrokken scholen voor (voortgezet) speciaal onderwijs en de vakorganisaties gelden voor het voortgezet onderwijs de bepalingen voor het cao overleg in het overlegprotocol VO. [Artikel 40a van de WVO](../../../../../../../../../../../wet/wet/op/het/voortgezet/onderwijs/BWBR0002399/README.md) is van toepassing. Naast het samenwerkingsverband en de bevoegde gezagsorganen van alle betrokken scholen voor (voortgezet) speciaal onderwijs moeten ten minste twee van de drie vakorganisaties akkoord zijn.  

### Artikel  5  

####Inwerkingtreding

Treedt in werking per 01-08-2014 

Deze regeling treedt in werking met ingang van 1 augustus 2014 en vervalt met ingang van 1 augustus 2016. 

### Artikel  6  

####Citeertitel

Treedt in werking per 01-08-2014 

Deze regeling wordt aangehaald als: Regeling nadere voorschriften opting out en vermindering verplichte herbesteding in verband met overgangsbekostiging afschaffing leerlinggebonden financiering. 
Deze regeling zal met de toelichting in de Staatscourant worden geplaatst.  

De 
Staatssecretaris van Onderwijs, Cultuur en Wetenschap, 
S. Dekker     
