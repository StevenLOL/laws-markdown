<meta http-equiv='Content-Type' content='text/html; charset=utf-8' />

##Regeling aanvullende subsidie praktijkgerichte leeromgeving 2006

De Minister van Onderwijs, Cultuur en Wetenschap,  
Handelende in overeenstemming met de Minister van Landbouw, Natuur en Voedselkwaliteit;

Gelet op [artikel 3 tweede tot en met vierde lid](../../../../../../../../wet/wet/overige/ocw-subsidies/BWBR0009458/README.md) en [4 van de Wet overige OCenW-subsidies](../../../../../../../../wet/wet/overige/ocw-subsidies/BWBR0009458/README.md) en [artikel 2.2.3 van de Wet educatie en beroepsonderwijs](../../../../../../../../wet/wet/educatie/en/beroepsonderwijs/BWBR0007625/README.md);
Besluit:     
### Paragraaf  1  

####Algemeen

### Artikel  1  

####Begripsbepalingen

In deze regeling wordt verstaan onder: 

a. minister: de Minister van Onderwijs, Cultuur en Wetenschap en, voor zover het betreft het voorbereidend beroepsonderwijs op het gebied van landbouw en natuurlijke omgeving de Minister van Landbouw, Natuur en Voedselkwaliteit;  

b. vbo: voorbereidend beroepsonderwijs als bedoeld in [artikel 10a van de wet](../../../../../../../../wet/wet/op/het/voortgezet/onderwijs/BWBR0002399/README.md);  

c. school voor praktijkonderwijs: school of afdeling voor praktijkonderwijs als bedoeld in [artikel 10f van de Wet op het voortgezet onderwijs](../../../../../../../../wet/wet/op/het/voortgezet/onderwijs/BWBR0002399/README.md);  

d. AOC: agrarisch opleidingscentrum als bedoeld in [1.3.3. van de Wet educatie en beroepsonderwijs](../../../../../../../../wet/wet/educatie/en/beroepsonderwijs/BWBR0007625/README.md);  

e. Vbo-groen in een AOC: voorbereidend beroepsonderwijs in de sector landbouw, verzorgd in een AOC;  

f. praktijkgerichte leeromgeving: praktijklokalen en bijbehorende inventaris, inclusief de eventueel daarin opgenomen magazijnen, ruimten voor theorie en docentenwerkplekken;  

g. project: een activiteit in de vorm van: 

– een aanpassing: ingrepen in een bestaand gebouw ten behoeve van een praktijkgerichte leeromgeving,  

– vervangende nieuwbouw: realiseren van een nieuw gebouw, tenminste bestaande uit een praktijkgerichte leeromgeving, of het uitbreiden van een bestaand gebouw, tenminste bestaande uit een praktijkgerichte leeromgeving, onder het afstoten van ten minste evenveel vierkante meters aan praktijklokalen, of  

– nieuwe inrichting voor de praktijkgerichte leeromgeving, bestaande uit het vernieuwen van inventaris, inclusief apparatuur, vloerafwerking, stoffering, in samenhang met aanpassing of vervangende nieuwbouw;    

h. meetellende leerling: de per 1 oktober 2004 ingeschreven leerling die voor het bepalen van de hoogte van de standaardbijdrage als volgt meetelt: 

– voor praktijkonderwijs en vbo-groen de leerlingen van alle leerjaren;  

– voor de basis- (BBL), kader- (KBL) en gemengde leerweg (GL) de leerlingen in leerjaar 3 en 4 per vestiging en per sector;  

– leerlingen in de leerjaren 1 en 2 tellen mee naar rato van het aandeel BBL plus KBL plus GL in leerjaar 3 en 4 op schoolniveau  

– Voor alle meetellende leerling geldt dat wordt uitgegaan van de door de accountant gevalideerde leerlinggegevens als bedoeld in [artikel 14a lid 2 sub c van het Bekostigingsbesluit W.V.O.](../../../../../../../../AMvB/bekostigingsbesluit/wvo/BWBR0005672/README.md) en dat het gaat om leerlingen in die vestigingen en die sectoren waarvoor de praktijklokalen worden aangepast.    

i. bevoegd gezag: het bevoegd gezag van een school voor vbo, het bevoegd gezag van een school voor praktijkonderwijs of van een school met een afdeling voor praktijkonderwijs, het bevoegd gezag van een scholengemeenschap waarin het vbo of praktijkonderwijs is opgenomen, het bevoegd gezag van een AOC, of het bevoegd gezag van een school waar onderwijs wordt gegeven in de gemengde leerweg, bedoeld in [artikel 10d van de Wet op het voortgezet onderwijs](../../../../../../../../wet/wet/op/het/voortgezet/onderwijs/BWBR0002399/README.md).    

### Artikel  2  

####Doelomschrijving

1.  De minister kan op aanvraag een subsidie verstrekken in de vorm van een standaardbijdrage aan het bevoegd gezag dat zijn leeromgeving meer praktijkgericht maakt door aanpassing van de praktijklokalen.   
2.  De minister kan op aanvraag een subsidie verstrekken in de vorm van een extra bijdrage aan het bevoegd gezag, niet zijnde het bevoegd gezag van een AOC, dat zijn leeromgeving meer praktijkgericht maakt door aanpassing van de praktijklokalen.   
3.  Geen subsidie wordt verstrekt indien: 

a. de aanvrager reeds voor 1 november 2005 verplichtingen is aangegaan met een aannemer, of  

b. de activiteit reeds is opgenomen in het gemeentelijk huisvestingsprogramma voor 2006.     

### Artikel  3  

####Subsidieplafonds

1.  Het subsidieplafond voor aanvragen ingediend door het bevoegd gezag, niet zijnde het bevoegd gezag van een AOC, is: 

a. voor de standaardbijdrage: € 160,17 miljoen,  

b. voor de extra bijdrage: € 29 miljoen voor de eerste periode, bedoeld in artikel 9, eerste lid, onder a,  

c. voor de extra bijdrage: € 20 miljoen voor de tweede periode, bedoeld in artikel 9, eerste lid, onder b,  

d. bij bijzondere omstandigheden als bedoeld in artikel 10 in het kader van de standaardbijdrage of de extra bijdrage, bedoeld in artikel 9, eerste lid, onder a: € 9 miljoen,  

e. bij bijzondere omstandigheden als bedoeld in artikel 10 in het kader van de extra bijdrage, bedoeld in artikel 9, eerste lid, onder b: € 1 miljoen.     
2.  Het subsidieplafond voor aanvragen van het bevoegd gezag van een AOC voor de standaardbijdrage is € 16,33 miljoen.   

### Artikel  4  

####Standaardbijdrage

1.  De subsidie, bedoeld in artikel 2, eerste lid, bedraagt, wanneer het project betrekking heeft op: 

a. drie of meer afdelingen van de sector techniek: € 858 per meetellende leerling;  

b. twee afdelingen van de sector techniek of op de sector Zorg en Welzijn of op de sector landbouw, waarin begrepen het vbo-groen in een AOC: € 644 per meetellende leerling;  

c. de sector economie of op het praktijkonderwijs: € 429 per meetellende leerling.     
2.  De minister kan de bedragen, genoemd in het eerste lid, onder a, b en c, naar rato aanpassen wanneer het subsidieplafond voor de standaardbijdrage, genoemd in artikel 3, wordt overschreden.   
3.  In geval van aanwending voor een andere sector dan aangevraagd, wordt de subsidie van die andere sector van kracht, met dien verstande dat er geen hogere subsidie kan gaan gelden. Bij samenvoeging per 1 augustus 2006 van twee vbo-vestigingen, mag de subsidie voor één vestiging worden aangewend.   

### Artikel  5  

####Extra bijdrage

1.  De subsidie, bedoeld in artikel 2, tweede lid, bedraagt 60 procent van de werkelijke projectkosten van een project, niet zijnde vervangende nieuwbouw of nieuwe inrichting voor de praktijkgerichte leeromgeving, onder aftrek van de subsidie per meetellende leerling, als bedoeld in artikel 4, vermenigvuldigd met het landelijk gemiddeld aantal leerlingen per vestiging per sector.   
2.  De minister kan het percentage, genoemd in het eerste lid, aanpassen wanneer de subsidieplafonds voor de extra bijdrage, genoemd in artikel 3, wordt overschreden.   
3.  In geval van aanwending voor nieuwbouw in plaats van aanpassing vervalt de aanspraak op de extra bijdrage. Bij samenvoeging per 1 augustus 2006 van twee vbo-vestigingen, mag de subsidie voor één vestiging worden aangewend.   

### Artikel  6  

####Begrotingsvoorbehoud

Indien niet wordt voldaan aan de voorwaarde, bedoeld in [artikel 4:34, eerste lid, van de Algemene wet bestuursrecht](../../../../../../../../wet/algemene/wet/bestuursrecht/BWBR0005537/README.md), worden de op grond van artikel 2 verleende subsidiebedragen verlaagd tot het bedrag van de subsidie dat na de vaststelling of goedkeuring van de begroting ter beschikking staat, een en ander voor zover van toepassing naar rato van het aantal subsidieontvangers en van de hoogte van de verleende subsidiebedragen.  

### Artikel  7  

####Beoordelingscommissie

1.  Er is een Beoordelingscommissie die tot taak heeft de minister op haar verzoek te adviseren omtrent aanvragen om subsidie op grond van deze regeling.   
2.  De adviezen van de commissie gaan vergezeld van een deugdelijke motivering.   
3.  De commissie bestaat uit een voorzitter en ten hoogste 3 andere leden. De leden zijn deskundig op het terrein waarop de commissie een taak heeft en zijn geen ambtenaren, werkzaam bij het ministerie van Onderwijs, Cultuur en Wetenschap of het ministerie van Landbouw, Natuur en Voedselkwaliteit.   
4.  De Minister van Onderwijs, Cultuur en Wetenschap benoemt op basis van hun specifieke kennis en deskundigheid de voorzitter en de leden van de commissie voor een termijn van 2 jaar. Ze zijn te allen tijde opnieuw benoembaar.   
5.  De commissie stelt haar werkwijze vast.   
6.  Het secretariaat wordt gevoerd door ambtenaren van het ministerie van Onderwijs, Cultuur en Wetenschap.   

### Paragraaf  2  

####Subsidie aanvraag standaardbijdrage

### Artikel  8  

####Subsidieaanvraag standaardbijdrage

1.  Een aanvraag om subsidie in de vorm van een standaardbijdrage op grond van deze regeling kan tot en met 31 januari 2006 worden ingediend.   
2.  Een aanvraag als bedoeld in het eerste lid wordt ingediend met gebruikmaking van een formulier, overeenkomstig het model dat is opgenomen in de bij deze regeling behorende bijlage 1.   
3.  Bij de aanvraag dient, overeenkomstig hetgeen in het formulier is vermeld, inzicht te worden gegeven in het project, waarbij in elk geval per vestiging en per sector vermeld wordt of de bijdrage wordt aangevraagd voor aanpassing, vervangende nieuwbouw of nieuwe inrichting in samenhang met aanpassing of vervangende nieuwbouw.   

### Paragraaf  3  

####Subsidieaanvraag extra bijdrage

### Artikel  9  

####Subsidieaanvraag extra bijdrage

1.  Een aanvraag om subsidie in de vorm van een extra bijdrage op grond van deze regeling kan worden ingediend door het bevoegd gezag, niet zijnde het bevoegd gezag van een AOC: 

a. in de eerste periode die loopt vanaf de datum van inwerkingtreding van deze regeling tot en met 31 maart 2006, of  

b. in de tweede periode die loopt van 1 april 2006 tot en met 31 juni 2006.     
2.  Een aanvraag als bedoeld in het eerste lid wordt ingediend met gebruikmaking van een formulier, overeenkomstig het model dat is opgenomen in de bij deze regeling behorende bijlage 2.   
3.  De aanvraag gaat vergezeld van een begroting en een bouwkundige schets van de situatie voor en de situatie na de uitvoering van het project ter onderbouwing van de noodzaak van een extra bijdrage bovenop de standaardbijdrage.   
4.  Bij de aanvraag dient, overeenkomstig hetgeen in het formulier is vermeld, inzicht te worden gegeven in: 

a. het project, waarbij in elk geval per vestiging en per sector wordt vermeld dat de bijdrage wordt aangevraagd voor aanpassing, en  

b. in de noodzaak van een extra bijdrage bovenop een standaardbijdrage.     

### Artikel  10  

####Bijzondere omstandigheden

In zeer bijzondere omstandigheden kan de minister ten gunste van de aanvrager, niet zijnde het bevoegd gezag van een AOC, van de criteria, genoemd in artikelen 8 en 9, afwijken.  

### Paragraaf  4  

####Subsidieverlening

### Artikel  11  

####Verlening van de standaard bijdrage

De minister geeft uiterlijk 1 maart 2006 een beschikking op de aanvragen, bedoeld in artikel 8, eerste lid.  

### Artikel  12  

####Verlening van de extra bijdrage

1.  De minister geeft uiterlijk 1 juli 2006 een beschikking op de aanvragen, bedoeld in artikel 9, eerste lid, onder a.   
2.  De minister geeft uiterlijk 1 oktober 2006 een beschikking op de aanvragen, bedoeld in artikel 9, eerste lid, onder b.   

### Artikel  13  

####Formele afwijzingsgronden

Onverminderd [artikel 4:35 van de Algemene wet bestuursrecht](../../../../../../../../wet/algemene/wet/bestuursrecht/BWBR0005537/README.md) en [artikel 9 van de Wet overige OCenW-subsidies](../../../../../../../../wet/wet/overige/ocw-subsidies/BWBR0009458/README.md) kan de minister de subsidieverlening geheel of gedeeltelijk weigeren indien de beoordeling van het project leidt tot de bevinding dat het geheel of gedeeltelijk niet in overeenstemming is met de vereisten van deze regeling.  

### Paragraaf  5  

####Verplichtingen van de subsidieontvanger

### Artikel  14  

####Verplichtingen verbonden aan de subsidie

1.  Aan de subsidie is de verplichting verbonden, dat: 

a. het project wordt gerealiseerd binnen 18 maanden nadat de subsidie is verleend, wanneer het een aanpassing of nieuwe inrichting betreft, en binnen 30 maanden nadat de subsidie is verleend, wanneer het vervangende nieuwbouw betreft, en  

b. het bevoegd gezag een verklaring stuurt binnen 3 maanden nadat het project is gerealiseerd naar de Dienst Uitvoering Onderwijs.     
2.  Het bevoegd gezag dient tenminste 3 maanden voor afloop van de periodes, genoemd in het eerste lid, onder a, een gemotiveerd verzoek in om verlenging bij CFI, indien het project niet gerealiseerd kan worden binnen die periodes.   
3.  Bij de aanpassing of nieuwbouw ten behoeve van de praktijkgerichte leeromgeving moeten de nadere richtlijnen voor de bouwkundige invulling daarvan worden gevolgd; deze richtlijnen zullen voor 1 maart 2006 worden gepubliceerd.   

### Artikel  15  

####Meldingsplicht bij wijziging project

De subsidie-ontvanger doet onverwijld mededeling aan de minister, indien de aanvrager de subsidie anders wil aanwenden dan aangegeven in de aanvraag.  

### Artikel  16  

####Verantwoording

1.  De subsidie wordt door scholen met lumpsumbekostiging verantwoord in de jaarrekening die op dat jaar betrekking heeft. Daarbij wordt ook de bouwkundige prestatieverklaring betrokken als bedoeld in artikel 17.   
2.  De verklaring van de accountant bij de jaarrekening omvat tevens een oordeel over de rechtmatige besteding van deze subsidie.   
3.  Het bevoegd gezag van een school voor praktijkonderwijs met declaratiebekostiging zendt over de eerste 7 maanden van het jaar 2006 een Aanvraag Vaststelling Rijksvergoeding in en over de laatste 5 maanden van 2006 een jaarrekening met daarin opgenomen een bijlage D2 over het gehele kalenderjaar.   

### Artikel  17  

####Informatieplicht

De subsidieontvanger werkt mee aan door of namens de minister ingesteld onderzoek dat erop gericht is inlichtingen te verschaffen over de voortgang en de realisatie van projecten en de effecten van projecten ten behoeve van de ontwikkeling van het beleid. Daartoe behoren ook de inlichtingen die een bouwkundige in staat stellen een bouwkundige prestatieverklaring af te leggen over de situatie voor en na de aanpassing of nieuwbouw van praktijklokalen; dit overeenkomstig de richtlijnen bedoeld in artikel 14.  

### Paragraaf  6  

####Betaling

### Artikel  18  

####Betaling in gedeelten

Het subsidiebedrag wordt in twee gelijke gedeelten betaald. Het eerste gedeelte wordt betaald binnen vier weken na de subsidieverlening, en het daarop volgende gedeelte binnen een jaar.  

### Paragraaf  7  

####Slotbepalingen

### Artikel  19  

####Inwerkingtreding

1.  Deze regeling treedt in werking op een bij ministeriële regeling te bepalen tijdstip.   
2.  Deze regeling vervalt op 1 januari 2014.   

### Artikel  20  

####Citeertitel

Deze regeling wordt aangehaald als: Regeling aanvullende subsidie praktijkgerichte leeromgeving 2006. Deze regeling zal met de toelichting in de Staatscourant worden geplaatst met uitzondering van de bijlagen die ter inzage worden gelegd in de bibliotheek van het Ministerie van Onderwijs, Cultuur en Wetenschap.  

De 
Minister van Onderwijs, Cultuur en Wetenschap, 
M.J.A. van derHoeven  

### Bijlage  1  

Ligt ter inzage bij het Ministerie van Onderwijs, Cultuur en Wetenschap.  

### Bijlage  2  

Ligt ter inzage bij het Ministerie van Onderwijs, Cultuur en Wetenschap.  
