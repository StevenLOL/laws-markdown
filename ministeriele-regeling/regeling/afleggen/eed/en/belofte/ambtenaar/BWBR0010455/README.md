<meta http-equiv='Content-Type' content='text/html; charset=utf-8' />

##Regeling afleggen eed en belofte ambtenaar

De Minister van Justitie,  
Gelet op [artikel 51, tweede lid, van het Algemeen Rijksambtenarenreglement](../../../../../../../../AMvB/algemeen/rijksambtenarenreglement/BWBR0001950/README.md);
Besluit:    

### Artikel  1  

In deze regeling wordt verstaan onder: 

a. eed of belofte: eed of belofte als bedoeld in [artikel 51 van het Algemeen Rijksambtenarenreglement](../../../../../../../../AMvB/algemeen/rijksambtenarenreglement/BWBR0001950/README.md);  

b. formulier: formulier voor het afleggen van de eed of belofte dat als bijlage bij deze regeling is gevoegd en waarvan de tekst is vastgesteld bij be-sluit van de Minister van Binnenlandse Zaken en Koninkrijksrelaties, Staats-courant 18 mei 1998, nr. 92;  

c. hoofd van dienst: autoriteit als bedoeld in [artikel 4, eerste lid, van het Algemeen Rijksambtenarenreglement](../../../../../../../../AMvB/algemeen/rijksambtenarenreglement/BWBR0001950/README.md) aan wie het personeelsmandaat is verleend.    

### Artikel  2  

1.  De ambtenaar die wordt aangesteld of te werk gesteld bij het Ministerie van Justitie legt de eed of belofte af.   
2.  Het eerste lid is niet van toepassing indien de ambtenaar reeds eerder in het kader van een aanstelling of tewerkstelling bij het Rijk de eed of belofte heeft afgelegd.   

### Artikel  3  

1.  De eed of belofte wordt zo spoedig mogelijk, doch in elk geval binnen een maand na aanstelling of tewerkstelling afgelegd. De ambtenaar ontvangt daartoe een oproep.   
2.  Bij het aanstellingsgesprek wordt de ambtenaar in de gelegenheid gesteld de voorkeur aan te geven voor de eed of de belofte.   

### Artikel  4  

1.  De eed of belofte wordt afgelegd ten overstaan van het hoofd van dienst.   
2.  In afwijking van het eerste lid wordt de eed of de belofte door ambtenaren werkzaam binnen het bestuursdepartement afgelegd ten overstaan van de secretaris-generaal dan wel, in geval van diens afwezigheid, de plaatsvervangend secretaris-generaal.   
3.  De eed of belofte wordt door een autoriteit, als bedoeld in het eerste lid, afgelegd ten overstaan van een naasthogere autoriteit.   
4.  De eed of belofte wordt afgelegd in aanwezigheid van een door de in de vorige leden bedoelde autoriteit aangewezen getuige.   

### Artikel  5  

1.  Het afleggen van de eed geschiedt door voorlezing van de tekst van het formulier bedoeld in artikel 1 door degene ten overstaan van wie de eed wordt afgelegd, waarna de ambtenaar woordelijk uitspreekt: ’Zo waarlijk helpe mij God Almachtig’.   
2.  Het afleggen van de belofte geschiedt door voorlezing van de tekst van het formulier bedoeld in artikel 1 door degene ten overstaan van wie de belofte wordt afgelegd, waarna de ambtenaar woordelijk uitspreekt: ’Dat verklaar en beloof ik’.   
3.  De eed wordt staande afgelegd waarbij de ambtenaar de twee voorste vingers van de rechterhand opsteekt. De belofte wordt staande afgelegd, zonder handopsteken.   

### Artikel  6  

Het formulier, bedoeld in artikel 1, in tweevoud opgemaakt, wordt door de ambtenaar, de getuige en degene ten overstaan van wie de eed of belofte is afgelegd, ondertekend. De ambtenaar ontvangt een exemplaar; het andere exemplaar wordt in het personeelsdossier van de ambtenaar opgelegd.  

### Artikel  7  

De ambtenaar aangesteld dan wel tewerkgesteld bij het Ministerie van Justitie die geen eed of belofte heeft afgelegd en op wie artikel 2, tweede lid, niet van toepassing is, legt alsnog de eed of belofte af volgens het bepaalde in deze regeling.  

### Artikel  8  

Deze regeling treedt in werking met ingang van de tweede dag na dagtekening van de Staatscourant waarin zij wordt geplaatst.  

### Artikel  9  

Deze regeling wordt aangehaald: Regeling afleggen eed en belofte ambtenaar.  
Deze regeling zal in de Staatscourant worden geplaatst.   

Den Haag 
10 mei 1999    

De 
Minister van Justitie, 
A.H.Korthals    
