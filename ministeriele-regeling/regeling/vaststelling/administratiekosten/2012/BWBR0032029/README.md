<meta http-equiv='Content-Type' content='text/html; charset=utf-8' />

##Regeling van de Minister van Veiligheid en Justitie van 27 september 2012, nr. 299607, houdende vaststelling van de administratiekosten bedoeld in artikel 11a van het Besluit administratiefrechtelijke handhaving verkeersvoorschriften 1994 en artikel 9b van het Besluit tenuitvoerlegging geldboeten, alsmede wijziging van de Regeling modellen en formulieren ten behoeve van de handhaving Justitie (Regeling vaststelling administratiekosten 2012)

De Minister van Veiligheid en Justitie,  
Gelet op artikel 4, eerste lid, van de Wet administratiefrechtelijke handhaving verkeersvoorschriften, artikel 257c, vierde lid, van het Wetboek van Strafvordering, artikel 11a van het Besluit administratiefrechtelijke handhaving verkeersvoorschriften 1994 en artikel 9b van het Besluit tenuitvoerlegging geldboeten;
Besluit:    

### Artikel  1  

De administratiekosten, bedoeld in artikel 11a van het Besluit administratiefrechtelijke handhaving verkeersvoorschriften 1994, bedragen per administratieve sanctie € 7. 

### Artikel  2  

De administratiekosten, bedoeld in artikel 9b van het Besluit tenuitvoerlegging geldboeten, bedragen per geldboete € 7. 

### Artikel  3  

De administratiekosten, bedoeld in de artikelen 1 en 2 kunnen met ingang van 1 januari 2015 tweejaarlijks worden geïndexeerd op basis van het consumentenprijsindexcijfer zoals vastgesteld door het Centraal Planbureau. Tevens kan een herijking van de administratiekosten plaatsvinden. 

### Artikel  4  

Wijzigt de Regeling modellen en formulieren ten behoeve van de handhaving Justitie. 

### Artikel  5  

Tot 1 januari 2013 kunnen de vóór het tijdstip van inwerkingtreding van deze regeling vervaardigde modellen en formulieren nog worden gebruikt. Dit betreft de combibonnen die zijn vervaardigd conform het vastgestelde model bij de laatste wijziging van de Regeling modellen en formulieren ten behoeve van de handhaving Justitie (Stcrt. 2011, 10909). 

### Artikel  6  

De Regeling vaststelling administratiekosten verkeersboetes wordt ingetrokken. 

### Artikel  7  

Deze regeling treedt op hetzelfde tijdstip in werking als artikel II, onderdelen B, C en D, en artikel VI van de wet van 12 juni 2009 tot wijziging van het Wetboek van Strafrecht, Wetboek van Strafvordering en enkele aanverwante wetten in verband met de strafbaarstelling van het deelnemen en meewerken aan training voor terrorisme, uitbreiding van de mogelijkheden tot ontzetting uit het beroep als bijkomende straf en enkele andere wijzigingen (Stb. 2009, 245). 

### Artikel  8  

Deze regeling wordt aangehaald als: Regeling vaststelling administratiekosten 2012. 
Deze regeling zal met de toelichting in de Staatscourant worden geplaatst.  

De 
Minister van Veiligheid en Justitie, 
I.W. Opstelten     
