<meta http-equiv='Content-Type' content='text/html; charset=utf-8' />

##Regeling van de Minister van Economische Zaken, Landbouw en Innovatie van 17 maart 2011, nr. WJZ / 11039880, houdende regels met betrekking tot het eenmalig bedrag verschuldigd door verkrijgers of houders van een vergunning voor het gebruik van frequentieruimte bestemd voor landelijke commerciële radio-omroep (Regeling vaststelling eenmalig bedrag landelijke commerciële radio-omroep 2011)

De Minister van Economische Zaken, Landbouw en Innovatie, handelende in overeenstemming met de Minister van Onderwijs, Cultuur en Wetenschap en de Minister van Financiën,  
Gelet op [artikel 3.3a, eerste en tweede lid, van de Telecommunicatiewet](../../../../../../../../../../wet/telecommunicatiewet/BWBR0009950/README.md);
Besluit:    

### Artikel  1  

1.  In deze regeling wordt verstaan onder: 

a. *minister:* Minister van Economische Zaken, Landbouw en Innovatie;  

b. *kavel:* de frequentie of het samenstel van frequenties voor het gebruik waarvan een vergunning kan worden verleend;  

c. *vergunning voor kavel A1:* de vergunning voor kavel A1 die verleend is op grond van de [Regeling aanvraag en vergelijkende toets vergunningen commerciële radio-omroep 2003](../../../../../../../../../../ministeriele-regeling/regeling/aanvraag/en/vergelijkende/toets/vergunningen/commerciële/etc/BWBR0014741/README.md);  

d. *vergunning voor kavel A2:* de vergunning voor kavel A2 die verleend is op grond van de [Regeling aanvraag en vergelijkende toets vergunningen commerciële radio-omroep 2003](../../../../../../../../../../ministeriele-regeling/regeling/aanvraag/en/vergelijkende/toets/vergunningen/commerciële/etc/BWBR0014741/README.md);  

e. *vergunning voor kavel A3:* de vergunning voor kavel A3 die verleend is op grond van de [Regeling aanvraag en vergelijkende toets vergunningen commerciële radio-omroep 2003](../../../../../../../../../../ministeriele-regeling/regeling/aanvraag/en/vergelijkende/toets/vergunningen/commerciële/etc/BWBR0014741/README.md);  

f. *vergunning voor kavel A6:* de vergunning voor kavel A6 die verleend is op grond van de [Regeling aanvraag en vergelijkende toets vergunningen commerciële radio-omroep 2003](../../../../../../../../../../ministeriele-regeling/regeling/aanvraag/en/vergelijkende/toets/vergunningen/commerciële/etc/BWBR0014741/README.md);  

g. *vergunning voor digitale radio-omroep:* een vergunning voor het gebruik van 1/9 deel van de capaciteit van de frequentieruimte binnen het frequentiebereik 219,584 - 221,120 MHz.     
2.  De vergunning voor kavel A2 wordt geacht mede te omvatten de vergunning inzake de steunzender 95,5 MHz te Hilversum.   

### Artikel  2  

1.  De verkrijger of houder van een vergunning voor landelijke commerciële radio die verleend is respectievelijk waarvan de geldigheidsduur is verlengd met toepassing van de [Regeling verlenging en digitalisering landelijke commerciële radio-omroep](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) is voor het gebruik van de desbetreffende frequentieruimte gedurende de periode van 1 september 2011 tot 1 september 2017 een eenmalig bedrag verschuldigd, waarvan de hoogte is: 

a. voor de vergunning voor kavel A1 en een vergunning voor digitale radio-omroep: € 25.726.000;  

b. voor de vergunning voor kavel A2 en een vergunning voor digitale radio-omroep: € 20.385.000;  

c. voor de vergunning voor kavel A3 en een vergunning voor digitale radio-omroep: € 26.935.000;  

d. voor de vergunning voor kavel A6 en een vergunning voor digitale radio-omroep: € 26.581.000.     
2.  Indien de verlenging en verlening van vergunningen met toepassing van de [Regeling verlenging en digitalisering landelijke commerciële radio-omroep](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) plaats vindt na 1 september 2011, is voor de resterende periode tot 1 september 2017 een eenmalig bedrag verschuldigd waarvan de hoogte wordt bepaald door het desbetreffende eenmalig bedrag, genoemd in het eerste lid, te vermenigvuldigen met een breuk waarvan de teller wordt gevormd door het aantal hele maanden dat na het tijdstip van vergunningverlening resteert tot 1 september 2017 en de noemer door het getal 72.   

### Artikel  3  

1.  De verkrijger of de houder van de vergunningen betaalt het op grond van artikel 2 verschuldigde bedrag uiterlijk op 1 september 2011 of, indien het tijdstip van vergunningverlening later ligt dan 21 juli 2011, uiterlijk zes weken na dat tijdstip.   
2.  Indien op verzoek van de verkrijger of de houder van de vergunningen in afwijking van het eerste lid uitstel van betaling wordt verleend, worden aan de beschikking tot uitstel van betaling de voorschriften verbonden dat het verschuldigde bedrag wordt betaald in zes gelijke termijnen die steeds jaarlijks vervallen op 1 september, voor het eerst op 1 september 2011, en dat de verkrijger respectievelijk de houder van de vergunningen een waarborgsom verstrekt of een bankgarantie volgens het model, opgenomen in de bijlage, overlegt ter hoogte van een zesde deel van het verschuldigde bedrag. Indien het tijdstip van vergunningverlening later ligt dan 21 juli 2011, vervalt de eerste termijn uiterlijk zes weken na dat tijdstip.   
3.  Voor de betaling door de verkrijger of de houder van het door hem op grond van artikel 2 verschuldigde bedrag wordt mede: 

a. de waarborgsom aangewend die op grond van [artikel 3, eerste lid, van de Regeling verlenging en digitalisering landelijke commerciële radio-omroep](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) is verstrekt, of  

b. in het geval de verkrijger of de houder niet tijdig of niet volledig heeft betaald, de bankgarantie aangewend die op grond van [artikel 3, eerste lid, van de Regeling verlenging en digitalisering landelijke commerciële radio-omroep](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) is verstrekt.     
4.  De betalingen worden verricht door overmaking op het bankrekeningnummer 56.99.94.039, ten name van Ministerie van Economische Zaken, Landbouw en Innovatie; Agentschap Telecom, onder vermelding van de desbetreffende kavel in de FM-band en van ‘vergunning voor digitale radio-omroep’.   
5.  De minister kan een geldschuld jegens de vergunninghouder die verband houdt met een bij of krachtens [hoofdstuk 3 van de Telecommunicatiewet](../../../../../../../../../../wet/telecommunicatiewet/BWBR0009950/README.md) genomen besluit, verrekenen met een vordering op grond van artikel 2.   

### Artikel  4  

Indien het aantal vergunningen voor digitale radio-omroep in de periode van 1 september 2011 tot 1 september 2017 gedurende ten minste vier weken kleiner is dan negen, ontvangt de houder van een vergunning voor digitale radio-omroep over het verschuldigde en betaalde bedrag een restitutie, waarbij de hoogte van het bedrag van de restitutie wordt bepaald overeenkomstig de volgende formule: [(9 - n) : n ] * € 8.000,– * m waarbij n: het aantal vergunningen voor digitale radio-omroep is waarover de vergunninghouders in de desbetreffende periode beschikken; en m: het aantal aaneengesloten perioden van vier weken is gedurende welke het aantal vergunningen voor digitale radio-omroep n is.  

### Artikel  5  

1.  Indien de aanvraag op grond van de [Regeling verlenging en digitalisering landelijke commerciële radio-omroep](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) wordt afgewezen, wordt de door de aanvrager op grond van [artikel 3, eerste lid, van die regeling](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) verstrekte waarborgsom of bankgarantie door de minister teruggestort, respectievelijk teruggegeven.   
2.  Bij toepassing van het eerste lid vergoedt de minister de rente over de gestorte waarborgsom vanaf de dag waarop hij de waarborgsom heeft ontvangen op het bankrekeningnummer, genoemd in artikel 3, vierde lid, met dien verstande dat de rente wordt vergoed tot en met de dag voorafgaand aan de dag waarop de waarborgsom door de minister wordt teruggestort.   
3.  Bij toepassing van artikel 3, derde lid, onderdeel a, vergoedt de minister de rente over de gestorte waarborgsom vanaf de dag waarop het besluit tot vaststelling van dit bedrag aan hem bekend is gemaakt tot en met 31 augustus 2011.   
4.  De rente wordt berekend volgens actual/360 op basis van de door de Europese Centrale Bank vastgestelde Euro Overnight Index Average, minus 4 basispunten.   

### Artikel  6  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst.  

### Artikel  7  

Deze regeling wordt aangehaald als: Regeling vaststelling eenmalig bedrag landelijke commerciële radio-omroep 2011.  
Deze regeling zal met de toelichting in de Staatscourant worden geplaatst.   

’s-Gravenhage 
17 maart 2011   

De 
Minister van Economische Zaken, Landbouw en Innovatie,
M.J.M.Verhagen  

### Bijlage  

####: Model voor een bankgarantie als bedoeld in artikel 3, tweede lid , van de Regeling vaststelling eenmalig bedrag landelijke commerciële radio-omroep 2011

####Modelbankgarantie

### I  

####De ondergetekende

.... (naam van een bank die is gevestigd in een van de lidstaten van de Europese Unie of in een van de overige staten die partij zijn bij de Overeenkomst betreffende de Europese Economische Ruimte), statutair gevestigd te ...., mede kantoorhoudende te ...., hierna te noemen: ‘de Bank’; In aanmerking nemende: 

A. dat [artikel 3.3, eerste lid, van de Telecommunicatiewet](../../../../../../../../../../wet/telecommunicatiewet/BWBR0009950/README.md) bepaalt dat voor het gebruik van frequentieruimte een vergunning is vereist van de Minister van Economische Zaken, Landbouw en Innovatie (hierna: ‘de Minister’);  

B. dat de Minister met betrekking tot de verlenging van de looptijd van de vergunningen voor landelijke commerciële radio-omroep voor één van de kavels A1, A2, A3, A4, A5, A6 of A9 onder gelijktijdige verlening van een vergunning voor digitale radio-omroep regels heeft gesteld. Deze regels zijn vastgelegd in de [Regeling verlenging en digitalisering landelijke commerciële radio-omroep](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) (hierna: Regeling verlenging en digitalisering) en in de Regeling vaststelling eenmalig bedrag landelijke commerciële radio-omroep 2011 (hierna: Regeling eenmalig bedrag);  

C. dat degene die een aanvraag om verlenging van de looptijd van een FM-vergunning en van een aanvraag om verlening van een vergunning voor digitale radio-omroep indient op grond van [artikel 3 van de Regeling verlenging en digitalisering](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) verplicht is bij de indiening daarvan een waarborgsom of een bankgarantie te verstrekken ter grootte van een zesde deel van het bedrag dat of de bedragen die hij verschuldigd is op grond van artikel 2, eerste of tweede lid, van de Regeling eenmalig bedrag;  

D. dat voor het geval voor de verlenging en verlening van vergunningen op grond van de [Regeling verlenging en digitalisering](../../../../../../../../../../ministeriele-regeling/regeling/verlenging/en/digitalisering/landelijke/commerciële/radio-omroep/BWBR0029751/README.md) een eenmalig bedrag verschuldigd is op grond van de Regeling eenmalig bedrag, bij verlening van uitstel van betaling op grond van [artikel 4:94 van de Awb](../../../../../../../../../../wet/algemene/wet/bestuursrecht/BWBR0005537/README.md) jo. artikel 3, tweede lid, van die regeling aan de desbetreffende beschikking de voorschriften worden verbonden dat het verschuldigde bedrag wordt betaald in zes gelijke termijnen die steeds jaarlijks vervallen op 1 september, voor het eerst op 1 september 2011, en dat de verkrijger respectievelijk de houder van de vergunningen een waarborgsom verstrekt of een bankgarantie volgens het model, opgenomen in de bijlage, overlegt ter hoogte van een zesde deel van het verschuldigde bedrag;  

E. dat ..... (naam aanvrager/houder van de vergunningen), natuurlijke persoon of rechtspersoon naar ..... (het recht van een van de lidstaten van de Europese Unie of van een van de overige staten die partij zijn bij de Overeenkomst betreffende de Europese Economische Ruimte) recht, statutair gevestigd te ....., kantoorhoudende te ....., hierna te noemen: ‘de Aanvrager/Houder’, op grond hiervan is gehouden een waarborgsom te storten of een bankgarantie te doen stellen ter zekerheid van al hetgeen de aanvrager ter zekerheid verschuldigd is, hierna te noemen: ‘de Vordering’, aan de Staat der Nederlanden, rechtspersoon naar Nederlands recht, waarvan de statutaire zetel is gevestigd te ’s-Gravenhage, hierna te noemen: ‘de Staat’;  

F. dat de Aanvrager de Bank heeft verzocht een onherroepelijke en onafhankelijke bankgarantie te stellen ten behoeve van de Staat, welke op eerste verzoek van de Staat betaalbaar is;    

### II  

####Verbindt zich tot het navolgende:

1. De Bank stelt zich bij wijze van zelfstandige verbintenis tot een bedrag van ..... (zegge: .....) (invullen bedrag van een zesde deel van het eenmalig bedrag), onherroepelijk garant jegens de Staat voor de betaling van al hetgeen de Staat blijkens een schriftelijke verklaring van de Staat ter zake van de Vordering van de Aanvrager/Houder te vorderen heeft, aldus dat de Bank zich verbindt het gevorderde bedrag als eigen verplichting aan de Staat te voldoen;  

2. De Bank verbindt zich om als eigen schuld op eerste verzoek en op de enkele schriftelijke mededeling van de Staat zonder overlegging van enig ander document of opgaaf van redenen te verlangen, aan de Staat te voldoen het bedrag dat de Staat verklaart ter zake van de Vordering van de Aanvrager/Houder te vorderen te hebben, met dien verstande dat de Bank nimmer gehouden is aan de Staat meer te voldoen dan het hiervoor vermelde maximumbedrag.  

3. Deelberoepen onder deze bankgarantie zijn mogelijk. Het maximumbedrag van deze bankgarantie wordt met een bedrag gelijk met dat van elk deelberoep verlaagd.  

4. Deze bankgarantie vervalt na ontvangst door de Bank van een per aangetekende brief gezonden schriftelijke verklaring van de Staat dat de bankgarantie vervalt en in ieder geval .... jaar (invullen ‘één jaar’ indien de bankgarantie (alleen) de onder I.C bedoelde verplichting; invullen ‘zes jaar’ indien de bankgarantie (mede) de onder I.D bedoelde verplichting betreft na datum van ondertekening van deze garantie, tenzij de Bank ten minste één maand voor de einddatum van de garantie per aangetekende brief een schriftelijke verklaring van of namens de Minister heeft ontvangen dat deze bankgarantie niet vervalt, in welk geval de garantie telkens voor een nieuwe termijn van een jaar geldig is <sup> 1  dit model dient te worden gebruikt voor een bankgarantie    a.  voor het stellen van zekerheid in het kader van de aanvraagprocedure (i.v.m. de verplichting bedoeld in de verklaring onder I.C) of    b.  met het oog op het verkrijgen van uitstel van betaling (i.v.m. de verplichting bedoeld in de verklaring onder I.D)    c.  of ten behoeve van beide.   In het eerste geval (a) geldt de bankgarantie in beginsel voor maximaal één jaar. Bij toepassing als bedoeld onder (b) en (c), als de bankgarantie (mede) dient als zekerheid voor de verlening van uitstel van betaling, geldt de bankgarantie in beginsel voor maximaal zes jaar. De aanvrager kan al bij de aanvraag om verlenging en verlening een verzoek om uitstel van betaling doen en dan zekerheid verschaffen met behulp van een bankgarantie voor in beginsel maximaal zes jaar.    </sup>  

5. Deze bankgarantie wordt beheerst door Nederlands recht. Geschillen ter zake van deze bankgarantie kunnen uitsluitend worden voorgelegd aan de bevoegde Nederlandse rechter te ’s-Gravenhage.  

6. Na verval van deze bankgarantie kan de Staat geen enkele aanspraak meer maken jegens de Bank uit hoofde van deze bankgarantie tenzij de Bank voorafgaande aan het moment waarop deze bankgarantie zou vervallen een mededeling ontving als bedoeld onder 2 waaraan de Bank nog niet voldeed. Op verzoek van de Bank zal de Staat deze bankgarantie nadat deze is vervallen retourneren aan de Bank. Plaats: ..... Datum: ..... Naam bank en ondertekening .....    

