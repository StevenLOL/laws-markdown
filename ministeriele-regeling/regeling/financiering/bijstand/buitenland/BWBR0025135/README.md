<meta http-equiv='Content-Type' content='text/html; charset=utf-8' />

##Regeling van de Staatssecretaris van Sociale Zaken en Werkgelegenheid van 23 december 2008, nr. W&B/BP&C/08/36054, houdende regels voor de financiering van de verlening van bijstand in het buitenland (Regeling financiering bijstand buitenland)

De Staatssecretaris van Sociale Zaken en Werkgelegenheid,  
Gelet op [artikel 121a van de Wet financiering sociale verzekeringen](../../../../../../wet/wet/financiering/sociale/verzekeringen/BWBR0017745/README.md);
Besluit:    

### Artikel  1  

####Definities

In deze regeling wordt verstaan onder: 

a. *Onze Minister:* Onze Minister van Sociale Zaken en Werkgelegenheid;  

b. *WWB:*[Wet werk en bijstand](../../../../../../wet/wet/werk/en/bijstand/BWBR0015703/README.md);  

c. *SVB:* de Sociale verzekeringsbank, genoemd in [hoofdstuk 6 van de Wet structuur uitvoeringsorganisatie werk en inkomen](../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);  

d. *valutadag:* de op de rekening-courantafschriften aangegeven dag van betaling;  

e. *bijstandskosten:* de kosten van bijstand die verleend wordt op grond van [artikel 78h van de WWB](../../../../../../wet/wet/werk/en/bijstand/BWBR0015703/README.md);  

f. *uitvoeringskosten:* de kosten verbonden aan de uitvoering van de verlening van bijstand op grond van [artikel 78h van de WWB](../../../../../../wet/wet/werk/en/bijstand/BWBR0015703/README.md).    

### Artikel  2  

####Raming en opgave uitgaven

In het jaarplan met begroting verstrekt de SVB elk jaar aan Onze Minister: 

a. een raming van het totaalbedrag van de bijstandskosten voor het komende jaar, met een uitsplitsing naar maand;  

b. een opgave het totaalbedrag van de werkelijke bijstandskosten in het vorige jaar, met een uitsplitsing naar maand;  

c. een raming van het totaalbedrag van de uitvoeringskosten voor het komende jaar.    

### Artikel  3  

####Afdracht bijstandskosten en uitvoeringskosten

1.  Met als valutadag de eerste dag van elke maand stort Onze Minister op de rekening-courant van de SVB bij de Minister van Financiën het bedrag van de geraamde bijstandskosten over die maand en eentwaalfde van het bedrag van de geraamde uitvoeringskosten per jaar.   
2.  Onze Minister kan, na overleg met de SVB, van de geraamde bedragen, bedoeld in het eerste lid, afwijken.   

### Artikel  4  

####Afrekening

1.  Uiterlijk op 1 juli dient de SVB de afrekening van de bijstandskosten en de uitvoeringskosten over het afgelopen kalenderjaar bij Onze Minister in.   
2.  In de afrekening van de bijstandskosten en uitvoeringskosten wordt, op basis van de jaarrekening, bedoeld in [artikel 49 van de Wet structuur uitvoeringsorganisatie werk en inkomen](../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md), de kasstroom inzichtelijk gemaakt.   
3.  Op grond van de afrekening van de bijstandskosten en de uitvoeringskosten vindt voor 15 augustus een betaling plaats ten gunste of ten laste van de SVB.   

### Artikel  5  

####Vaststelling Rijksbijdrage

Onze Minister stelt jaarlijks voor 31 oktober de omvang van de middelen tot dekking van de uitgaven verbonden aan de uitvoering van [artikel 78h van de WWB](../../../../../../wet/wet/werk/en/bijstand/BWBR0015703/README.md) over het afgelopen kalenderjaar vast.  

### Artikel  6  

####Inwerkingtreding

Indien het bij Koninklijke boodschap van 24 juni 2008 ingediende voorstel van wet tot wijziging van de Wet structuur uitvoeringsorganisatie werk en inkomen en enkele andere wetten in verband met de evaluatie van deze wet, de Kaderwet zelfstandige bestuursorganen en deregulering (Kamerstukken 31 514) nadat het tot wet is verheven, in werking treedt, treedt deze regeling op hetzelfde tijdstip in werking.  

### Artikel  7  

####Citeertitel

Deze regeling wordt aangehaald als: Regeling financiering bijstand buitenland.  
Deze regeling zal met de toelichting in de Staatscourant worden geplaatst.   

Den Haag 
23 december 2008   

De 
Staatssecretaris van Sociale Zaken en Werkgelegenheid, 
J.Klijnsma   
