<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 12 juli 2013, nr. 2013-0000094121, tot vaststelling van een regeling voor werktijdverkorting en het recht op WW-uitkering bij langdurige perioden van winters weer en bij (andere) buitengewone omstandigheden (Regeling calamiteiten WW)

De Minister van Sociale Zaken en Werkgelegenheid,  
Gelet op [artikel 8, tweede lid, van het Buitengewoon Besluit Arbeidsverhoudingen 1945](../../../../../KB/buitengewoon/besluit/arbeidsverhoudingen/1945/BWBR0002014/README.md) en [artikel 18, eerste lid, van de Werkloosheidswet](../../../../../wet/werkloosheidswet/BWBR0004045/README.md);
Besluit:     
### §  1  

####Vrijstelling van het verbod op werktijdverkorting

Treedt in werking per 01-09-2014 

### Artikel  1.1  

####Begripsbepaling

Treedt in werking per 01-09-2014 

In deze regeling wordt verstaan onder het verbod van werktijdverkorting: het in [artikel 8, eerste lid, van het Buitengewoon Besluit Arbeidsverhoudingen 1945](../../../../../KB/buitengewoon/besluit/arbeidsverhoudingen/1945/BWBR0002014/README.md) neergelegde verbod voor de werkgever om de werktijd van de werknemer op minder uren per week te stellen of gesteld te houden dan voor of door die werknemer is overeengekomen. 

### Artikel  1.2  

####Vrijstelling

Treedt in werking per 01-09-2014 

1.  De werkgever is in de periode van 1 november van enig kalenderjaar tot en met 31 maart van het daaropvolgende kalenderjaar vrijgesteld van het verbod van werktijdverkorting voor door hem aan te wijzen werknemers indien hij in een kalenderweek ten minste 20% van de hem ter beschikking staande arbeidscapaciteit niet kan benutten vanwege een vermindering in bedrijvigheid als gevolg van vorst, ijzel of sneeuwval, na 3 kalenderweken waarin dat in de hiervoor genoemde periode het geval is geweest.   
2.  Onverminderd het eerste lid is de werkgever gedurende een periode van ten hoogste 24 aaneengesloten kalenderweken vrijgesteld van het verbod van werktijdverkorting voor door hem aan te wijzen werknemers indien hij in een kalenderweek ten minste 20% van de hem ter beschikking staande arbeidscapaciteit niet kan benutten vanwege een vermindering in bedrijvigheid als gevolg van buitengewone omstandigheden, niet zijnde economisch of bedrijfseconomisch van aard, waarvan de effecten zich niet beperken tot een enkele onderneming en die door de Minister van Sociale Zaken en Werkgelegenheid als zodanig zijn bekend gemaakt, via www.rijksoverheid.nl, na een periode van 2 aaneengesloten kalenderweken waarin dat het geval is geweest, tenzij de vermindering in bedrijvigheid naar verwachting langer zal duren dan 26 kalenderweken.   
3.  Onder ter beschikking staande arbeidscapaciteit, bedoeld in het eerste respectievelijk het tweede lid, wordt verstaan: het totaal aantal uren waarop voor de werkgever in zijn dienst arbeid wordt verricht in de laatste kalenderweek waarin zich geen feestdag of bedrijfssluiting wegens vakantie heeft voorgedaan voorafgaande aan de kalenderweek waarin de in het: 

a. eerste lid bedoelde vermindering optrad; respectievelijk,  

b. tweede lid bedoelde vermindering voor het eerst optrad.     
4.  De vrijstelling, bedoeld in het eerste en tweede lid, geldt niet: 

a. gedurende perioden waarin werknemers verlof hebben of vakantie genieten;  

b. ten aanzien van een werknemer die voor de niet gewerkte uren geen recht kan doen gelden op een uitkering op grond van de [Werkloosheidswet](../../../../../wet/werkloosheidswet/BWBR0004045/README.md).    

### Artikel  1.3  

####Melding bij vorst, ijzel of sneeuwval

Treedt in werking per 01-09-2014 

1.  Indien een werkgever de hem ter beschikking staande arbeidscapaciteit geheel of gedeeltelijk niet kan benutten als bedoeld in artikel 1.2, eerste lid, meldt hij aan het Uitvoeringsinstituut werknemersverzekeringen, voor elke dag dat dit het geval is, per werknemer, voor welk aantal uren de arbeid niet kan worden verricht en gedurende welk tijdvak van de betreffende dag, alsmede de functie van de werknemer en de reden voor het niet kunnen verrichten van de arbeid.   
2.  Een melding als bedoeld in het eerste lid, geldt vanaf het tijdstip dat ligt maximaal twee uur voor het tijdstip waarop de melding is ontvangen.   
3.  Indien een werkgever nalaat een melding te doen als bedoeld in het eerste lid, wordt het aantal uren waarin de arbeid door de werknemer op de betreffende dag niet kan worden verricht voor de toepassing van deze regeling buiten beschouwing gelaten.   
4.  Het derde lid is van overeenkomstige toepassing voor zover de melding betrekking heeft op een minder aantal uren dan het aantal uren dat een werknemer de arbeid niet heeft kunnen verrichten.  

### Artikel  1.4  

####Melding bij buitengewone omstandigheden

Treedt in werking per 01-09-2014 

1.  Indien een werkgever de hem ter beschikking staande arbeidscapaciteit geheel of gedeeltelijk niet kan benutten als bedoeld in artikel 1.2, tweede lid, meldt hij aan het Uitvoeringsinstituut werknemersverzekeringen per werknemer, op welke dagen, voor welk aantal arbeidsuren en gedurende welk tijdvak van die dagen, de arbeid niet kan worden verricht, alsmede de functie van de werknemer en de reden voor het niet kunnen verrichten van de arbeid: 

a. in de kalenderweek waarin de arbeid voor het eerst niet kan worden verricht; en  

b. vervolgens telkens uiterlijk elke vrijdag voorafgaande aan de volgende kalenderweek waarin dat het geval zal zijn.     
2.  De werkgever vermeldt bij de melding, bedoeld in het eerste lid, aanhef en onder a, of de arbeid binnen een periode van 26 aaneengesloten kalenderweken naar verwachting weer zal kunnen worden verricht.   
3.  Een melding als bedoeld in het eerste lid, aanhef onder a, geldt vanaf het tijdstip dat ligt maximaal twee uur voor het tijdstip waarop de melding is ontvangen.   
4.  Indien een werkgever voor één of meer werknemers nalaat een melding te doen als bedoeld in het eerste lid, wordt het aantal uren waarin de arbeid door de werknemer in de betreffende kalenderweek niet is verricht of niet zal kunnen worden verricht voor de toepassing van deze regeling buiten beschouwing gelaten.   
5.  Het vierde lid is van overeenkomstige toepassing voor zover de melding betrekking heeft op een minder aantal uren dan het aantal uren dat een werknemer de arbeid niet heeft kunnen verrichten.   
6.  Indien blijkt dat een werknemer in een kalenderweek zijn arbeid wel kan verrichten, meldt de werkgever aan het Uitvoeringsinstituut werknemersverzekeringen uiterlijk twee uur voorafgaande aan het tijdstip waarop de arbeid zal worden verricht, op welke dag of dagen in de betreffende kalenderweek de arbeid zal worden verricht, voor welk aantal uren en gedurende welke tijdvakken op die dag of dagen.  

### Artikel  1.5  

####Elektronische melding en meldingsformulier

Treedt in werking per 01-09-2014 

1.  Een melding, bedoeld in artikel 1.3, eerste lid of artikel 1.4, eerste of zesde lid, geschiedt langs elektronische weg. Indien zich een zodanige storing van het netwerk voordoet dat de werkgever de melding niet binnen de gestelde termijn kan doen, vindt de melding op een andere geschikte wijze plaats.   
2.  Bij de meldingen, bedoeld in het eerste lid, maakt de werkgever gebruik van het daartoe door het Uitvoeringsinstituut werknemersverzekeringen ter beschikking gestelde formulier. Het formulier is te downloaden via www.uwv.nl.  

### Artikel  1.6  

####Vrijstelling geldt niet of vervalt

Treedt in werking per 01-09-2014 

De vrijstelling geldt niet, of vervalt met ingang van de eerste dag na de periode van 3 respectievelijk 2 kalenderweken, bedoeld in artikel 1.2, eerste respectievelijk tweede lid, indien: 

a. het Uitvoeringsinstituut werknemersverzekeringen heeft geconstateerd dat een werknemer aanwezig is op een locatie waar de werknemer gewoonlijk zijn arbeid verricht, of op elke andere locatie waar de werkgever arbeid laat verrichten, op een tijdstip waarop de werknemer volgens de melding, bedoeld in artikel 1.3, eerste lid of artikel 1.4, eerste lid of zesde lid, geen arbeid verricht;  

b. het Uitvoeringsinstituut werknemersverzekeringen heeft geconstateerd dat een werknemer arbeid heeft verricht voor de werkgever op een tijdstip waarop de werknemer volgens de melding, bedoeld in artikel 1.3, eerste lid of artikel 1.4, eerste of zesde lid, geacht wordt geen arbeid te verrichten;  

c. een persoon, waarvan het redelijk vermoeden bestaat dat hij werknemer is als bedoeld in onder a of b, geweigerd heeft zich bij een controle door het Uitvoeringsinstituut werknemersverzekeringen te identificeren;  

d. het Uitvoeringsinstituut werknemersverzekeringen heeft vastgesteld dat de door de werkgever opgegeven hem ter beschikking staande arbeidscapaciteit, bedoeld in artikel 1.2, derde lid, niet in overeenstemming is met de werkelijk hem ter beschikking staande arbeidscapaciteit;  

e. de werkgever geen medewerking verleend aan het Uitvoeringsinstituut werknemersverzekeringen in het kader van het door dat instituut te houden toezicht op de naleving van deze regeling;  

f. de werkgever niet beschikt over een administratie aan de hand waarvan het Uitvoeringsinstituut werknemersverzekeringen de aan de werkgever ter beschikking staande arbeidscapaciteit, bedoeld in artikel 1.2, derde lid, kan vaststellen en het aantal niet gewerkte uren per werknemer in verband met omstandigheden als bedoeld in artikel 1.2, eerste lid of tweede lid.  

g. de werkgever niet heeft voldaan aan de verplichting, bedoeld in [artikel 25 van de Werkloosheidswet](../../../../../wet/werkloosheidswet/BWBR0004045/README.md).   

### §  2  

####WW-uitkering

Treedt in werking per 01-09-2014 

### Artikel  2.1  

####Toepasselijkheid [artikelen 17](../../../../../wet/werkloosheidswet/BWBR0004045/README.md) en [42 WW](../../../../../wet/werkloosheidswet/BWBR0004045/README.md)

Treedt in werking per 01-09-2014 

De [artikelen 17](../../../../../wet/werkloosheidswet/BWBR0004045/README.md) en [42 van de Werkloosheidswet](../../../../../wet/werkloosheidswet/BWBR0004045/README.md) zijn niet van toepassing op de uitkering, bedoeld in [artikel 18, eerste lid, van de Werkloosheidswet](../../../../../wet/werkloosheidswet/BWBR0004045/README.md), van de werknemer van wie de werktijd is verkort als bedoeld in artikel 1.2, eerste lid of tweede lid. 

### Artikel  2.2  

####Toepasselijkheid [artikel 26 WW](../../../../../wet/werkloosheidswet/BWBR0004045/README.md)

Treedt in werking per 01-09-2014 

[Artikel 26 van de Werkloosheidswet](../../../../../wet/werkloosheidswet/BWBR0004045/README.md) is, met uitzondering van het eerste lid, onder c, niet van toepassing op de werknemer van wie de werktijd is verkort als bedoeld in artikel 1.2, eerste lid of tweede lid, en die recht heeft op een uitkering op grond van [artikel 18, eerste lid, van de Werkloosheidswet](../../../../../wet/werkloosheidswet/BWBR0004045/README.md). 

### Artikel  2.3  

####Recht, betaling en aanvraag van de uitkering bedoeld in [artikel 18 WW](../../../../../wet/werkloosheidswet/BWBR0004045/README.md)

Treedt in werking per 01-09-2014 

1.  Indien op verzoek van de werkgever door het Uitvoeringsinstituut werknemersverzekeringen is vastgesteld dat voldaan is aan de voorwaarden, bedoeld in artikel 1.2, eerste of tweede lid, en de werkgever ten aanzien van één of meer van zijn werknemers de werktijd heeft verkort, wordt de uitkering, bedoeld in [artikel 18, eerste lid, van de Werkloosheidswet](../../../../../wet/werkloosheidswet/BWBR0004045/README.md), nadat het recht op en de hoogte hiervan door genoemd instituut zijn vastgesteld, aan de werkgever betaald: 

a. na afloop van de totale periode, bedoeld in artikel 1.2, eerste lid, of na afloop van de buitengewone omstandigheden, bedoeld in artikel 1.2, tweede lid; of  

b. telkens na afloop van een periode van vier kalenderweken, te rekenen vanaf respectievelijk de derde of de tweede kalenderweek als bedoeld in artikel 1.2, eerste lid of tweede lid.     
2.  Bij de beoordeling van de hoogte van de uitkering, bedoeld in het eerste lid, vergelijkt het Uitvoeringsinstituut werknemersverzekeringen de gedane meldingen met het door de werkgever gedane verzoek om betaling. Geen uitkering wordt verstrekt over uren waarover met inachtneming van deze regeling geen melding is gedaan. De uitkering wordt ten hoogste verstrekt over de uren waarvoor een verzoek om uitkering door de werkgever is gedaan.   
3.  De aanvraag om uitkering als bedoeld in het eerste lid geschiedt door de werkgever met gebruikmaking van het daartoe door het Uitvoeringsinstituut werknemersverzekeringen ter beschikking gestelde formulier dat door hem en de betreffende werknemers wordt ondertekend. Het formulier is te downloaden via www.uwv.nl.  

### §  3  

####Slotbepalingen

Treedt in werking per 01-09-2014 

### Artikel  3.1  

####Intrekking besluiten

Treedt in werking per 01-09-2014 

Ingetrokken worden: 

a. het Besluit van 6 december 1945, houdende algemeene machtiging tot werktijdverkorting bij onwerkbaar weer of ongunstigen waterstand (Stcrt. 129);  

b. het Besluit van 6 december 1945, houdende algemeene machtiging tot werktijdverkorting, voor zoover noodig in verband met het daglicht (Stcrt. 129);  

c. het Besluit van 1 april 1946, houdende algemeene machtiging tot werktijdverkorting, voor zoover noodzakelijk in verband met een door het bevoegd gezag gestelde voorwaarde of goedgekeurde werktijdregeling (Stcrt. 66);  

d. het [Besluit van 12 juni 1985](../../../../../ministeriele-regeling/ontheffing/van/artikel/8/buitengewoon/besluit/arbeidsverhoudingen/1945/BWBR0003809/README.md), kenmerk 85/1073, Directoraat-generaal voor Algemene Beleidsaangelegenheden/WBIA (Stcrt. 118); en  

e. de Beleidsregels ontheffing verbod op werktijdverkorting 2004 (Stcrt. 199).   

### Artikel  3.2  

####Citeertitel

Treedt in werking per 01-09-2014 

Deze regeling wordt aangehaald als: Regeling calamiteiten WW. 

### Artikel  3.3  

####Inwerkingtreding

Treedt in werking per 01-09-2014 

De regeling treedt in werking met ingang van 1 september 2014. 
Deze regeling zal met de toelichting in de Staatscourant worden geplaatst.   

Den Haag 
12 juli 2013   

De 
Minister van Sociale Zaken en Werkgelegenheid, 
L.F. Asscher     
