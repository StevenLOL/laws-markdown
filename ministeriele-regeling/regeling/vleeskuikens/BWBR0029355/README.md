<meta http-equiv='Content-Type' content='text/html; charset=utf-8' />

##Regeling van de Staatssecretaris van Economische Zaken, Landbouw en Innovatie van 27 december 2010, nr. 173028, houdende regels ter uitvoering van enkele artikelen van het Vleeskuikenbesluit 2010 (Regeling vleeskuikens)

De Staatssecretaris van Economische Zaken, Landbouw en Innovatie,  
Gelet op richtlijn nr. 2007/43/EG van de Raad van de Europese Unie van 28 juni 2007 tot vaststelling van minimumvoorschriften voor de bescherming van vleeskuikens (PbEU L 182), [artikel 111 van de Gezondheids- en welzijnswet voor dieren](../../../../wet/gezondheids-/en/welzijnswet/voor/dieren/BWBR0005662/README.md) en de [artikelen 7](../../../../AMvB/vleeskuikenbesluit/2010/BWBR0027822/README.md), [8, vijfde lid](../../../../AMvB/vleeskuikenbesluit/2010/BWBR0027822/README.md), [9, derde lid](../../../../AMvB/vleeskuikenbesluit/2010/BWBR0027822/README.md), [13, tweede lid](../../../../AMvB/vleeskuikenbesluit/2010/BWBR0027822/README.md), [17, eerste lid](../../../../AMvB/vleeskuikenbesluit/2010/BWBR0027822/README.md), [18, derde lid](../../../../AMvB/vleeskuikenbesluit/2010/BWBR0027822/README.md), en [19, tweede lid, van het Vleeskuikenbesluit 2010](../../../../AMvB/vleeskuikenbesluit/2010/BWBR0027822/README.md);
Besluit:     
### §  1  

####Algemeen

### Artikel  1  

In deze regeling wordt verstaan onder: 

a. *minister:* Minister van Economische Zaken, Landbouw en Innovatie;  

b. *besluit:*[Vleeskuikenbesluit 2010](../../../../AMvB/vleeskuikenbesluit/2010/BWBR0027822/README.md);  

c. *Dienst Regelingen:* Dienst Regelingen van het Ministerie van Economische Zaken, Landbouw en Innovatie;  

d. *bruto oppervlakte van de stal:* binnenmaatse oppervlakte van de stal, voor zover het betreft het gedeelte van de stal, bestemd voor het houden van vleeskuikens.    

### §  2  

####Kennisgeving hogere bezettingsdichtheid dan 33 kg/m <sup>2</sup>

### Artikel  2  

1.  De kennisgeving, bedoeld in [artikel 9 van het besluit](../../../../AMvB/vleeskuikenbesluit/2010/BWBR0027822/README.md), en de kennisgeving, bedoeld in [artikel 13 van het besluit](../../../../AMvB/vleeskuikenbesluit/2010/BWBR0027822/README.md), geschiedt aan Dienst Regelingen.   
2.  Voor de kennisgeving, bedoeld in het eerste lid, wordt gebruikt gemaakt van het door Dienst Regelingen ter beschikking gestelde elektronische portaal, dan wel wordt gebruik gemaakt van het formulier dat daartoe door Dienst Regelingen wordt verstrekt.   
3.  De kennisgeving gaat per stal vergezeld van de volgende gegevens: 

a. het KIP-nummer, zijnde het nummer dat wordt verstrekt op grond van [artikel 2, tweede lid, van de Verordening identificatie en registratie van pluimveebedrijven, broedeieren en levend pluimvee (PPE) 2005](../../../../pbo/verordening/identificatie/en/registratie/van/pluimveebedrijven/broedeieren/etc/BWBR0019280/README.md) van het Productschap Pluimvee en Eieren;  

b. het relatienummer van de eigenaar of houder;  

c. het stalnummer dat is bevestigd aan de buitenkant van de stal;  

d. de adresgegevens van de stal;  

e. de bruto oppervlakte van de stal in vierkante meters, en  

f. het bouwjaar van de stal en, indien van toepassing, het jaar waarin een grondige verbouwing met directe gevolgen voor het dierenwelzijn heeft plaatsgevonden.     
4.  De eigenaar of houder kan verstrekking van gegevens als bedoeld in het derde lid achterwege laten, voor zover deze gegevens zijn opgenomen in het KIP registratiesysteem, bedoeld in de [Verordening identificatie en registratie van pluimveebedrijven, broedeieren en levend pluimvee (PPE) 2005](../../../../pbo/verordening/identificatie/en/registratie/van/pluimveebedrijven/broedeieren/etc/BWBR0019280/README.md) van het Productschap Pluimvee en Eieren, dan wel andere door de minister als gelijkwaardig aangemerkte registratiesystemen.   

### Artikel  3  

1.  De kennisgeving, bedoeld in [artikel 19, eerste lid, van het besluit](../../../../AMvB/vleeskuikenbesluit/2010/BWBR0027822/README.md), geschiedt aan Dienst Regelingen.   
2.  Voor de kennisgeving, bedoeld in het eerste lid, wordt gebruikt gemaakt van het door Dienst Regelingen ter beschikking gestelde elektronische portaal, dan wel wordt gebruik gemaakt van het formulier dat daartoe door Dienst Regelingen wordt verstrekt.   
3.  De kennisgeving gaat per stal vergezeld van de gegevens, genoemd in artikel 2, derde lid, onderdelen a, b, c en d.   
4.  Artikel 2, vierde lid, is van overeenkomstige toepassing.   

### Artikel  4  

Met de kennisgeving, bedoeld in de [artikelen 9](../../../../AMvB/vleeskuikenbesluit/2010/BWBR0027822/README.md), [13](../../../../AMvB/vleeskuikenbesluit/2010/BWBR0027822/README.md) en [18, derde lid, van het besluit](../../../../AMvB/vleeskuikenbesluit/2010/BWBR0027822/README.md), wordt gelijkgesteld de melding met betrekking tot de keuze in bezettingsdichtheid die voorafgaand aan de inwerkingtreding van het besluit telefonisch aan Dienst Regelingen is geschied.  

### §  3  

####Gegevens bezettingsdichtheid

### Artikel  5  

1.  Ten behoeve van het bepalen van de bezettingsdichtheid draagt de eigenaar of houder er zorg voor dat per koppel de volgende gegevens worden verstrekt aan Dienst Regelingen: 

a. het aantal binnengebrachte vleeskuikens, bedoeld in [artikel 5, eerste lid, onderdeel a, van het besluit](../../../../AMvB/vleeskuikenbesluit/2010/BWBR0027822/README.md);  

b. de datum waarop de vleeskuikens die uit de stal zijn verwijderd met het oogmerk om te worden geslacht, in de stal zijn geplaatst;  

c. het aantal vleeskuikens dat uit de stal is verwijderd met het oogmerk om te worden geslacht;  

d. het levend gewicht van de vleeskuikens, bedoeld in onderdeel c, voor het moment waarop zij worden geslacht, en  

e. de datum waarop de vleeskuikens, bedoeld in onderdeel c, zijn geslacht;  

f. het resterende aantal vleeskuikens, bedoeld in [artikel 5, eerste lid, onderdeel e, van het besluit](../../../../AMvB/vleeskuikenbesluit/2010/BWBR0027822/README.md).     
2.  De gegevens, bedoeld in het eerste lid, worden verstrekt binnen 30 dagen nadat de laatste vleeskuikens van het betreffende koppel uit de stal zijn verwijderd met het oogmerk om te worden geslacht.   
3.  De eigenaar of houder bewaart de gegevens, bedoeld in het eerste lid, gedurende drie jaren bij de gegevens die op grond van [artikel 5 van het besluit](../../../../AMvB/vleeskuikenbesluit/2010/BWBR0027822/README.md) worden geregistreerd.   
4.  Artikel 2, tweede en vierde lid, is van overeenkomstige toepassing.   

### Artikel  6  

1.  Ten behoeve van het berekenen van de bezettingsdichtheid wordt voor het bepalen van de bruikbare oppervlakte een forfaitaire aftrek gehanteerd van 1,7% van de bruto oppervlakte van de stal.   
2.  In afwijking van het eerste lid, kan een andere aftrek worden gehanteerd, indien de eigenaar of houder kan aantonen dat dit voor zijn stalsysteem gerechtvaardigd is.   

### §  4  

####Cursussen

### Artikel  7  

1.  De minister erkent een certificaat als bedoeld in [artikel 8, eerste lid, van het besluit](../../../../AMvB/vleeskuikenbesluit/2010/BWBR0027822/README.md), indien is voldaan aan de volgende eisen: 

a. de cursus wordt gegeven door een instelling die een plan voor de cursus heeft ingediend waarover de minister positief heeft geoordeeld, en  

b. de inhoud van de cursus heeft betrekking op de aspecten, bedoeld in [artikel 8, derde lid, van het besluit](../../../../AMvB/vleeskuikenbesluit/2010/BWBR0027822/README.md) alsmede op de aspecten, bedoeld in artikel 8.     

### Artikel  8  

Naast de aspecten, bedoeld in [artikel 8, derde lid, van het besluit](../../../../AMvB/vleeskuikenbesluit/2010/BWBR0027822/README.md), heeft de cursus betrekking op: 

a. contactdermatitis bij vleeskuikens, en  

b. maatregelen die in het kader van de bedrijfsvoering kunnen worden genomen om het ontstaan van contactdermatitis te voorkomen dan wel tegen te gaan.    

### §  5  

####Aanvullende normen voor het aanhouden van de maximale bezettingsdichtheid van 42 kg/m <sup>2</sup>

### Artikel  9  

1.  Per koppel overschrijdt het aantal hakken van vleeskuikens dat verschijnselen van de aandoening hakdermatitis vertoont niet het aantal van 15% op honderd beoordeelde vleeskuikens in dat koppel.   
2.  Verschijnselen van hakdermatitis als bedoeld in het eerste lid zijn voor de toepassing van deze regeling aanwezig, indien er een verkleuring aanwezig is rond het hakgewricht met een oppervlakte van ten minste 0,5 cm <sup>2</sup>.   
3.  De eigenaar of houder verstrekt per koppel de gegevens waaruit het percentage blijkt van hakken dat verschijnselen van hakdermatitis vertoont, aan Dienst Regelingen.   
4.  Artikel 2, tweede en vierde lid, alsmede artikel 5, tweede en derde lid, zijn van overeenkomstige toepassing.   

### §  6  

####Slotbepalingen

### Artikel  10  

Deze regeling treedt in werking op het tijdstip waarop het Vleeskuikenbesluit 2010 in werking treedt.  

### Artikel  11  

Deze regeling wordt aangehaald als: Regeling vleeskuikens.  
Deze regeling zal met de toelichting in de Staatscourant worden geplaatst.  

De 
Staatssecretaris van Economische Zaken, Landbouw en Innovatie,
H.Bleker   
