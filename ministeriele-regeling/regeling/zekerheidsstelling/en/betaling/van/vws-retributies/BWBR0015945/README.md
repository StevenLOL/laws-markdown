<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 25 november 2003, VGB/VBL 2434416, houdende vaststelling van regelen in verband met de zekerheidstelling en betaling van VWA-retributies (Regeling zekerheidsstelling en betaling van VWS-retributies)

De Minister van Volksgezondheid, Welzijn en Sport,  
Handelende in overeenstemming met de Minister van Landbouw, Natuur en Voedselkwaliteit en de Minister van Economische Zaken;

Gelet op [artikel 12, tweede lid, van het Warenwetbesluit retributies veterinaire controles](../../../../../../../../AMvB/warenwetbesluit/retributies/levensmiddelen/BWBR0015167/README.md), alsmede op [artikel 20, tweede lid, van het Retributiebesluit Vleeskeuringswet](../../../../../../../../KB/retributiebesluit/vleeskeuringswet/BWBR0015470/README.md);
Besluit:    

### Artikel  1  

In deze regeling wordt verstaan onder: 

a. minister: Minister van Volksgezondheid, Welzijn en Sport;  

b. VWA: de Voedsel en Waren Autoriteit, bedoeld in het [Besluit organisatie VWA](../../../../../../../../ministeriele-regeling/besluit/organisatie/vwa/BWBR0013865/README.md);  

c. retributie: retributie verschuldigd ingevolge het [Warenwetbesluit retributies levensmiddelen](../../../../../../../../AMvB/warenwetbesluit/retributies/levensmiddelen/BWBR0015167/README.md);  

d. retributieplichtige: hij die op grond van het [Warenwetbesluit retributies levensmiddelen](../../../../../../../../AMvB/warenwetbesluit/retributies/levensmiddelen/BWBR0015167/README.md) een retributie is verschuldigd.    

### Artikel  2  

1.  Een retributieplichtige stelt, voor aanvang van de werkzaamheden door de VWA waarvoor een retributie is verschuldigd zekerheid, indien deze retributies worden geraamd op meer dan € 182,– over een tijdvak van 4 weken.   
2.  De in het eerste lid bedoelde raming geschiedt door deVWA aan de hand van de verschuldigde retributies over een of enkele tijdvakken van vier weken, kort voorafgaande aan het tijdvak waarop de raming betrekking heeft en aan de hand van de door de retributieplichtige verstrekte gegevens. Wanneer het naar het oordeel van de VWA aannemelijk is dat de omvang van de tot retributie verplichtende werkzaamheden ten behoeve van de betrokken retributieplichtige zich aanzienlijk zal wijzigen, wordt een nieuwe raming opgesteld. Indien de nieuwe raming meer dan 25% afwijkt van de bestaande raming, vervangt deze de laatstbedoelde raming.   

### Artikel  3  

1.  Het beloop van de zekerheidsstelling, bedoeld in artikel 2, eerste lid, komt overeen met de geraamde vergoedingen, verschuldigd door de betrokken retributieplichtige over een tijdvlak van 8 weken.   
2.  Het beloop van de zekerheidsstelling wordt verminderd indien: 

a. de retributies, die de retributieplichtige gedurende de twee aan de raming voorafgaande jaren verschuldigd was in verband met werkzaamheden van de VWA, zonder ingebrekestelling zijn betaald, en  

b. de Staat overigens geen vordering tot betaling van retributies op de retributieplichtige heeft.     
3.  De vermindering, bedoeld in het tweede lid, komt overeen met de hoogte van de retributies die de retributieplichtige in de in het tweede lid bedoelde periode van 2 jaar gemiddeld over een tijdvak van 8 weken verschuldigd is geweest.   
4.  De zekerheidsstelling wordt verleend ter voldoening van enige retributie, met inbegrip van de vergoeding van invorderingskosten en wettelijke rente, welke na inwerkingtreding van deze bepaling verschuldigd werd op grond van het [Warenwetbesluit retributies levensmiddelen](../../../../../../../../AMvB/warenwetbesluit/retributies/levensmiddelen/BWBR0015167/README.md).   

### Artikel  4  

De zekerheidsstelling geschiedt door middel van een ten behoeve van de Staat afgegeven bankgarantie.  

### Artikel  5  

De VWA vangt de werkzaamheden waarvoor een retributie is verschuldigd niet aan, voordat de retributieplichtige zekerheid overeenkomstig deze regeling heeft gesteld.  

### Artikel  6  

Retributies worden voldaan binnen een termijn van 30 dagen na de factuurdatum.  

### Artikel  7  

De minister kan, in bijzondere omstandigheden, deze regeling buiten toepassing laten of daarvan afwijken, indien toepassing, gelet op het belang van de retributieplichtige, zal leiden tot een onbillijkheid van overwegende aard.  

### Artikel  8  

Deze regeling treedt in werking met ingang van 1 januari 2004.  

### Artikel  9  

Deze regeling wordt aangehaald als: Regeling zekerheidsstelling en betaling van VWS-retributies.  

De 
Minister van Volksgezondheid, Welzijn en Sport, 
J.F.Hoogervorst    
