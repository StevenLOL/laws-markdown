<meta http-equiv='Content-Type' content='text/html; charset=utf-8' />

##Regeling van de Minister van Onderwijs, Cultuur en Wetenschap van 5 november 2006, nr. VO/OK/2006/31322, houdende regels voor de verstrekking van aanvullende bekostiging in verband met de doorontwikkeling van het praktijkonderwijs (Regeling doorontwikkeling praktijkonderwijs)

De Minister van Onderwijs, Cultuur en Wetenschap,  
Mede namens de Minister van Landbouw, Natuur en Voedselkwaliteit;

Gelet op de [artikelen 85a, eerste lid](../../../../../wet/wet/op/het/voortgezet/onderwijs/BWBR0002399/README.md), en [89, eerste lid, van de Wet op het voortgezet onderwijs](../../../../../wet/wet/op/het/voortgezet/onderwijs/BWBR0002399/README.md) en [artikel 2.2.3, eerste lid, van de Wet educatie en beroepsonderwijs](../../../../../wet/wet/educatie/en/beroepsonderwijs/BWBR0007625/README.md);
Besluit:    

### Artikel  1  

####Begripsbepalingen

In deze regeling wordt verstaan onder: 

a. Minister: Minister van Onderwijs, Cultuur en Wetenschap, en voor wat betreft het praktijkonderwijs dat is verbonden aan een agrarisch opleidingscentrum als bedoeld in [artikel 1.3.3 van de Wet educatie en beroepsonderwijs](../../../../../wet/wet/educatie/en/beroepsonderwijs/BWBR0007625/README.md), de Minister van Landbouw, Natuur en Voedselkwaliteit;  

b. school voor praktijkonderwijs: school of afdeling voor praktijkonderwijs als bedoeld in [artikel 10f, van de Wet op het voortgezet onderwijs](../../../../../wet/wet/op/het/voortgezet/onderwijs/BWBR0002399/README.md), dan wel een afdeling voor praktijkonderwijs verbonden aan een agrarisch opleidingscentrum als bedoeld in [artikel 1.3.3 van de Wet educatie en beroepsonderwijs](../../../../../wet/wet/educatie/en/beroepsonderwijs/BWBR0007625/README.md);  

c. arbeidsmarktinstantie: het Uitvoeringsinstituut Werknemersverzekeringen;  

d. aanvullende bekostiging: aanvullende bekostiging als bedoeld in artikel 2;  

e. leerling: leerling als bedoeld in de [artikel 7 van het Bekostigingsbesluit W.V.O.](../../../../../AMvB/bekostigingsbesluit/wvo/BWBR0005672/README.md) op de peildatum 1 oktober voorafgaand aan het kalenderjaar waarvoor de aanvullende bekostiging wordt verstrekt en waarvan de gegevens zijn gevalideerd door de instellingsaccountant, ingevolge [artikel 14a, tweede lid, onder c](../../../../../AMvB/bekostigingsbesluit/wvo/BWBR0005672/README.md), en [artikel 15b, zesde lid, onder c, van het Bekostigingsbesluit W.V.O.](../../../../../AMvB/bekostigingsbesluit/wvo/BWBR0005672/README.md)    

### Artikel  2  

####Doel van de aanvullende bekostiging

Aan het bevoegd gezag van een school voor praktijkonderwijs wordt met ingang van het kalenderjaar 2006 jaarlijks een vast bedrag en een bedrag per leerling verstrekt voor het schooljaar dat in het desbetreffende jaar aanvangt om deel te nemen in netwerken waarin scholen samenwerken om de kwaliteit van het praktijkonderwijs te verbeteren en een goede overdracht van leerlingen naar de arbeidsmarkt te bevorderen in de samenwerking met arbeidsmarktinstanties, gemeenten, werkgevers en werknemersorganisaties. Het bevoegd gezag van een school voor praktijkonderwijs ontvangt jaarlijks een vast bedrag van € 10.000 en een bedrag van € 100 per leerling.  

### Artikel  3  

####Bekostigingsverplichtingen

1.  Het bevoegd gezag van een school voor praktijkonderwijs werkt met andere scholen uit het netwerk tenminste twee van de volgende thema’s uit: 

a. versterking van de relatie met de omgeving;  

b. verbetering van de praktijkvakken;  

c. het werken aan een kwaliteitssysteem om het onderwijs in de school op een hoger plan te brengen;  

d. de ontwikkeling van een transitieplan waarin is omschreven hoe de leerling wordt begeleid bij de beroepskeuze en welke activiteiten noodzakelijk zijn om een goede overgang van school naar arbeidsmarkt te verwerkelijken;  

e. De ontwikkeling van een activerende didactiek.     
2.  Het bevoegd gezag van een school voor praktijkonderwijs verleent medewerking aan de inhoudelijke evaluatie van de netwerken.   

### Artikel  4  

####Beschikking en betaling

1.  Het bevoegd gezag van een school voor praktijkonderwijs ontvangt jaarlijks zonder voorafgaande aanvraagprocedure in november een beschikking omtrent de verstrekking van de aanvullende bekostiging.   
2.  De betaling van de aanvullende bekostiging vindt jaarlijks in november plaats.   

### Artikel  5  

####Verantwoording aanvullende bekostiging

1.  De aanvullende bekostiging wordt uitsluitend aangewend voor het doel waarvoor zij is verstrekt. De aanvullende bekostiging die aan andere doelen is besteed en eventueel niet-bestede middelen zullen na afloop van de periode waarop de aanvullende bekostiging ziet, worden teruggevorderd.   
2.  De aanvullende bekostiging wordt uiterlijk in het jaar nadat deze is toegekend besteed en verantwoord in de jaarrekening die op dat jaar betrekking heeft.   
3.  De verklaring van de accountant bij de jaarrekening omvat tevens een oordeel over de rechtmatige besteding van deze aanvullende bekostiging.   

### Artikel  6  

####Intrekking andere regeling

De Regeling aanvullende regels correctie wordt ingetrokken.  

### Artikel  7  

####Inwerkingtreding

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst en werkt terug tot en met 1 augustus 2006.  

### Artikel  8  

####Citeertitel

Deze regeling wordt aangehaald als: Regeling doorontwikkeling praktijkonderwijs.  
Deze regeling zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap, 
M.J.A. van derHoeven   
