<meta http-equiv='Content-Type' content='text/html; charset=utf-8' />

##Regeling van de Staatssecretaris van Volksgezondheid, Welzijn en Sport van 1 december 2006, nr. Z/M-2730821, houdende nadere regels met betrekking tot de verslaglegging AWBZ

De Staatssecretaris van Volksgezondheid, Welzijn en Sport,  
Gelet op de [artikelen 36, derde lid](../../../../../wet/algemene/wet/bijzondere/ziektekosten/BWBR0002614/README.md), en [37, tweede lid, van de Algemene Wet Bijzondere Ziektekosten](../../../../../wet/algemene/wet/bijzondere/ziektekosten/BWBR0002614/README.md);
Besluit:    

### Artikel  1  

Voor de toepassing van deze regeling wordt verstaan onder: 

a. de wet: de [Algemene Wet Bijzondere Ziektekosten](../../../../../wet/algemene/wet/bijzondere/ziektekosten/BWBR0002614/README.md);  

b. het centraal administratiekantoor: het centraal administratiekantoor, bedoeld in [artikel 1, onderdeel b, van het Administratiebesluit Bijzondere Ziektekostenverzekering](../../../../../AMvB/administratiebesluit/bijzondere/ziektekostenverzekering/BWBR0003585/README.md);  

c. een verbindingskantoor: een verbindingskantoor als bedoeld in [artikel 1, onderdeel c, van het Administratiebesluit Bijzondere Ziektekostenverzekering](../../../../../AMvB/administratiebesluit/bijzondere/ziektekostenverzekering/BWBR0003585/README.md).    

### Artikel  2  

1.  Het financieel verslag van de zorgverzekeraar bevat een financiële verantwoording over de taken die de zorgverzekeraar heeft in het kader van de uitvoering van de [wet](../../../../../wet/algemene/wet/bijzondere/ziektekosten/BWBR0002614/README.md), volgens een door de zorgautoriteit aangegeven model.   
2.  De zorgverzekeraar neemt in zijn financieel verslag op: 

a. een balans, voorzien van een toelichting;  

b. een exploitatierekening waarin onderscheid wordt gemaakt tussen de als zorgverzekeraar uitgevoerde taken en de als verbindingskantoor uitgevoerde taken, voorzien van een toelichting;  

c. een bestuurlijke verantwoording ten aanzien het financieel beheer en de rechtmatigheid van de in het financieel verslag opgenomen lasten en baten.     
3.  De exploitatierekening, genoemd in het tweede lid, onderdeel b, onderscheidt: 

a. de lasten en baten van het beheer;  

b. de lasten en baten van de zorgverlening en inning van eigen bijdragen als bedoeld in [artikel 6, vierde lid van de wet](../../../../../wet/algemene/wet/bijzondere/ziektekosten/BWBR0002614/README.md), met inbegrip van de eigen bijdragen die door het College zorgverzekeringen worden verrekend;  

c. de lasten en baten van zorgverlening en inning van eigen bijdragen als bedoeld in [artikel 6, vierde lid van de wet](../../../../../wet/algemene/wet/bijzondere/ziektekosten/BWBR0002614/README.md), met inbegrip van de eigen bijdragen die door het centraal administratiekantoor worden verrekend;  

d. de lasten en baten van de uitvoering van subsidieregelingen;  

e. overige lasten en baten.     

### Artikel  3  

1.  Het financieel verslag van het centraal administratiekantoor bevat een financiële verantwoording over de uitvoering van de [wet](../../../../../wet/algemene/wet/bijzondere/ziektekosten/BWBR0002614/README.md), volgens een door de zorgautoriteit aangegeven model.   
2.  Het centraal administratiekantoor neemt in het financieel verslag op: 

a. een balans, voorzien van een toelichting;  

b. een exploitatierekening, voorzien van een toelichting;  

c. een bestuurlijke verantwoording ten aanzien het financieel beheer en de rechtmatigheid van de in het financieel verslag opgenomen lasten en baten.     

### Artikel  4  

1.  Het uitvoeringsverslag van de zorgverzekeraar bevat een verantwoording over de uitvoering van de [wet](../../../../../wet/algemene/wet/bijzondere/ziektekosten/BWBR0002614/README.md), volgens een door de zorgautoriteit aangegeven model, waarbij onderscheid wordt gemaakt tussen de als zorgverzekeraar uitgevoerde taken en de als verbindingskantoor uitgevoerde taken.   
2.  De zorgverzekeraar neemt in het uitvoeringsverslag op: 

a. het profiel, de organisatiestructuur en het gevoerde en voorgenomen beleid bij de uitvoering van de [wet](../../../../../wet/algemene/wet/bijzondere/ziektekosten/BWBR0002614/README.md);  

b. de resultaten van het door de zorgverzekeraar gevoerde beleid ter uitvoering van zijn wettelijke taken;  

c. de wijze waarop uitvoering wordt gegeven aan de gedragscodes waaraan de zorgverzekeraar zich heeft verbonden;  

d. gegevens over de relaties met zorgaanbieders en de wijze waarop wordt gestuurd op de kwaliteit van door hen geleverde zorg;  

e. algemene gegevens over de honorering van directie en bestuur van de zorgverzekeraar voor de uitvoering van de [wet](../../../../../wet/algemene/wet/bijzondere/ziektekosten/BWBR0002614/README.md);  

f. de wijze waarop de afhandeling van bezwaren van de verzekerden is georganiseerd alsmede de resultaten van de afhandeling van bezwaren;  

g. de wijze waarop de afhandeling van klachten van de verzekerden is georganiseerd alsmede de resultaten van de afhandeling van klachten;  

h. een ondertekende verklaring van het bestuur over de betrouwbaarheid van de gevraagde en aangeleverde gegevens in het uitvoeringsverslag.     

### Artikel  5  

1.  Het uitvoeringsverslag van het centraal administratiekantoor bevat een verantwoording over de uitvoering van de [wet](../../../../../wet/algemene/wet/bijzondere/ziektekosten/BWBR0002614/README.md), volgens een door de zorgautoriteit aangegeven model.   
2.  Het centraal administratiekantoor neemt in het uitvoeringsverslag op: 

a. het profiel, de organisatiestructuur en het gevoerde en voorgenomen beleid bij de uitvoering van de [wet](../../../../../wet/algemene/wet/bijzondere/ziektekosten/BWBR0002614/README.md);  

b. de resultaten van het door het centraal administratiekantoor gevoerde beleid ter uitvoering van zijn wettelijke taken;  

c. een ondertekende verklaring van het bestuur over de betrouwbaarheid van de gevraagde en aangeleverde gegevens in het uitvoeringsverslag.     

### Artikel  6  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  

### Artikel  7  

Deze regeling wordt aangehaald als: Regeling verslaglegging AWBZ.  
Deze regeling zal met de toelichting in de Staatscourant worden geplaatst.  

De 
Staatssecretaris van Volksgezondheid, Welzijn en Sport, 
C.I.J.M.Ross-van Dorp   
