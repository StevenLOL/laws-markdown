<meta http-equiv='Content-Type' content='text/html; charset=utf-8' />

##Regeling grondafhandeling luchtvaartterreinen

De Minister van Verkeer en Waterstaat,  
Gelet op Richtlijn nr. 96/67/EG van de Raad van de Europese Unie van 15 oktober 1996 betreffende de toegang tot de grondafhandelingsmarkt op de luchthavens van de Gemeenschap (PbEG L 272/36), en op [artikel 132a van de Regeling Toezicht Luchtvaart](../../../../../AMvB/regeling/toezicht/luchtvaart/BWBR0002309/README.md);
Besluit:     

####Begripsbepalingen en wettelijke grondslag

### Artikel  1  

In deze regeling wordt verstaan onder:   a. gebruiker:  iedere natuurlijke persoon of rechtspersoon die van of naar een luchthaven door de lucht passagiers, post of vracht vervoert;    b. grondafhandelingsdiensten:  de in de bijlage bij Richtlijn nr. 96/67 /-EG van de Raad van de Europese Unie van 15 oktober 1996 betreffende de toegang tot de grondafhandelingsmarkt op de luchthavens van de Gemeenschap (PbEG L 272/36) genoemde diensten die op een luchthaven aan een gebruiker worden verleend;    c. zelfafhandelingsdiensten:  grondafhandelingsdiensten welke een gebruiker voor zichzelf verricht, zonder dat hij enige overeenkomst tot het aan hem verlenen van zodanige diensten is aangegaan, behoudens in gevallen dat hij een overeenkomst tot het aan hem verlenen van grondafhandelingsdiensten is aangegaan met een andere gebruiker waarin hij een meerder-heidsbelang heeft of waarin een natuurlijke persoon of rechtspersoon die in de eerstgenoemde gebruiker een meerderheidsbelang heeft, een meerderheidsbelang heeft;    d. verlener van grondafhandelingsdiensten:  iedere natuurlijke persoon of rechtspersoon die een of meer categorieën grondafhandelingsdiensten verleent;    e. de Minister:  de Minister van Verkeer en Waterstaat.     

### Artikel  1a  

Deze regeling berust op [artikel 8a.1, vierde lid, van de Wet luchtvaart](../../../../../wet/wet/luchtvaart/BWBR0005555/README.md).  

####Verrichten van zelfafhandelingsdiensten

### Artikel  3  

1.  Op elke luchthaven in Nederland die voor burgerluchtvaart is opengesteld met een jaarlijkse verkeersomvang van tenminste 2 miljoen passagiersbewegingen of 50000 ton vracht kunnen de gebruikers met ingang van 1 januari 2001 zelfafhandelingsdiensten verrichten.   
2.  In afwijking van het eerste lid kan de Minister voor de categorieën afhandelingsdiensten: 

a. bagageafhandeling;  

b. platformafhandeling;  

c. brandstof- en olielevering, of  

d. vracht- en postafhandeling, voor wat betreft de fysieke afhandeling van vracht en post tussen gebouwen op de luchthaven en het vliegtuig, zowel bij aankomst en vertrek als bij doorgaande vluchten,   het aantal gebruikers dat zelfafhandelingsdiensten verricht beperken tot niet minder dan twee. De selectie van deze gebruikers dient te geschieden op basis van relevante, objectieve, transparante en niet-discriminerende criteria.   

####Verlenen van grondafhandelingsdiensten

### Artikel  5  

1.  Op elke luchthaven in Nederland die voor burgerluchtvaart is opengesteld met een jaarlijkse verkeersomvang van tenminste 2 miljoen passagiersbewegingen of 50000 ton vracht kunnen verleners van grondafhandelingsdiensten met ingang van 1 januari 2001 grondafhandelingsdiensten verlenen.   
2.  In afwijking van het eerste lid kan de Minister voor de categorieën afhandelingsdiensten: 

a. bagageafhandeling;  

b. platformafhandeling;  

c. brandstof- en olielevering, of  

d. vracht- en postafhandeling, voor wat betreft de fysieke afhandeling van vracht en post tussen gebouwen op de luchthaven en het vliegtuig, zowel bij aankomst en vertrek als bij doorgaande vluchten,   het aantal verleners van grondafhandelingsdiensten beperken tot niet minder dan twee per genoemde categorie.   
3.  Bij toepassing van het tweede lid beperkt de Minister het aantal verleners van grondafhandelingsdiensten zodanig dat: 

a. tenminste een van hen niet rechtstreeks of onrechtstreeks onder de zeggenschap valt van: 

1. de exploitant van de luchthaven;  

2. een gebruiker die in de loop van het jaar voorafgaande aan dat waarin tot de in het tweede lid bedoelde beperking is overgegaan, meer dan 25 procent van de op de luchthaven geregistreerde passagiers of vracht heeft vervoerd, of  

3. een lichaam dat rechtstreeks of onrechtstreeks zeggenschap uitoefent over of onder zeggenschap valt van de exploitant van de luchthaven of van een gebruiker als onder 2 bedoeld, en    

b. elke gebruiker ongeacht het deel van de luchthaven dat aan hem is toegewezen, voor elke categorie grondafhandelingsdiensten waarvoor een beperking geldt, de keuze heeft tussen niet minder dan twee verleners van grondafhandelingsdiensten.     

####Zelfafhandelingsdiensten en grondafhandelingsdiensten

### Artikel  6  

Indien op een luchthaven als bedoeld in artikel 5, eerste lid, de in dat artikel genoemde minima aan verkeersomvang voor vracht worden bereikt zonder dat de in dat artikel genoemde minima voor het passagiersvervoer worden bereikt, is dat artikel niet van toepassing voor grondafhandelingsdiensten die uitsluitend voor passagiers zijn bestemd.  

### Artikel  7  

1.  Indien de exploitant van de luchthaven, de gebruiker of de verlener van grondafhandelingsdiensten op een luchthaven grondafhandelingsdiensten verleent is deze verplicht ten aanzien van het verlenen van deze diensten een afzonderlijke boekhouding te voeren.   
2.  De Minister houdt toezicht op de naleving van de in het eerste lid bedoelde verplichting. Hij ziet er in het bijzonder op toe dat er in het beheer der gelden een scheiding bestaat tussen de exploitatie van de luchthaven en de aldaar door de exploitant van die luchthaven verleende grondafhandelingsdiensten.   

####Overleg

### Artikel  8  

1.  Voor elke luchthaven in Nederland die voor burgerluchtvaart is opengesteld wordt door de exploitant van de luchthaven een overlegorgaan van gebruikers ingesteld.   
2.  Iedere gebruiker kan van het overlegorgaan deel uitmaken of zich in dat orgaan door een representatieve gebruikersorganisatie doen vertegenwoordigen.   

### Artikel  9  

1.  De exploitant van de luchthaven overlegt tenminste een maal per jaar met het in artikel 8 genoemde overlegorgaan van gebruikers en met de verleners van grondafhandelings-diensten op de luchthaven en voorts telkens als daarom door dat overlegorgaan of door de meerderheid van de verleners van grondafhandelingsdiensten wordt verzocht, over de toepassing van deze regeling en in het bijzonder over de prijzen van de grondafhandelingsdiensten welke met toepassing van artikel 11, eerste lid, onderdeel b, door slechts een enkele verlener van zodanige diensten worden verricht en over de organisatie van de verlening van die diensten.   
2.  De exploitant van de luchthaven stelt het overlegorgaan van gebruikers zo spoedig mogelijk in kennis van besluiten als in artikel 12, derde en vierde lid, en artikel 13 bedoeld, alsmede van andere besluiten inzake de grondafhandelingsmarkt.   

####Centrale voorzieningen

### Artikel  10  

1.  De Minister kan, na overleg met de exploitant van de luchthaven, de gebruikers en de verleners van grondafhandelingsdiensten, besluiten dat op een luchthaven in Nederland dat voor burgerluchtvaart is opengesteld de exploitant van de luchthaven of een ander door de Minister aangewezen lichaam een of meer centrale voorzieningen beheert die bestemd zijn voor het verlenen van grondafhandelingsdiensten, die wegens hun complexiteit, kosten, gevolgen voor het milieu of om redenen van orde en veiligheid niet kunnen worden verdeeld of opgesplitst. Gebruikers die zelfafhandelingsdiensten verrichtten en verleners van grondafhandelingsdiensten zijn verplicht van deze voorzieningen gebruik te maken.   
2.  De Minister ziet er op toe dat het beheer van de in het eerste lid bedoelde centrale voorzieningen op transparante, objectieve en niet-discriminerende wijze geschiedt en geen belemmering vormt voor gebruikers die zelfafhandelingsdiensten verrichten of voor verleners van grondafhandelingsdiensten.   

####Beperkingen

### Artikel  11  

1.  Indien op een luchthaven specifieke belemmeringen met betrekking tot de beschikbare ruimte of capaciteit toepassing van de artikelen 3 of 5 onmogelijk maken, kan de Minister op verzoek van de exploitant van de luchthaven: 

a. het aantal verleners van grondafhandelingsdiensten voor een of meer andere categorieën grondafhandelingsdiensten dan die bedoeld in artikel 5, tweede lid, op de luchthaven in zijn geheel of op een deel daarvan tot niet minder dan twee beperken; artikel 5, derde lid, is van toepassing;  

b. een of meer van de in artikel 5, tweede lid, bedoelde categorieën grondafhandelingsdiensten voor een enkele verlener van zodanige diensten reserveren;  

c. het verrichten van andere categorieën zelfafhandelingsdiensten dan die bedoeld in artikel 3, tweede lid, voor een beperkt aantal gebruikers reserveren, mits deze beperking is gebaseerd op relevante, objectieve, transparante en niet-discriminerende criteria, of  

d. het verrichten van de in artikel 3, tweede lid, bedoelde zelfafhandelingsdiensten verbieden of tot een enkele gebruiker beperken.     
2.  Een besluit als in het eerste lid bedoeld: 

a. vermeldt de categorieën grondafhandelingsdiensten waarvoor een beperking, reservering of verbod als in dat lid bedoeld van toepassing is en de specifieke belemmeringen met betrekking tot de beschikbare ruimte of capaciteit die de beperking, reservering of het verbod rechtvaardigen;  

b. gaat vergezeld van een plan van passende maatregelen dat er op gericht is deze belemmeringen weg te nemen;  

c. mag niet onnodig afbreuk doen aan het beginsel van de vrije toegang tot de grondafhandelingsmarkt;  

d. mag niet leiden tot concurrentieverstoringen tussen verleners van grondafhandelingsdiensten en gebruikers die zelfafhandelingsdiensten verrichten, en  

e. mag geen grotere omvang hebben dan gelet op de beschikbare ruimte of capaciteit noodzakelijk is.     
3.  De Minister stelt de Commissie van de Europese Gemeenschappen ten minste drie maanden voordat een besluit als in het eerste lid bedoeld, in werking treedt, van dat besluit in kennis met vermelding van de gronden daarvoor.   
4.  Een besluit als in het eerste lid, onderdelen a, c of d, bedoeld, vervalt na drie jaar. De Minister kan op verzoek van de exploitant uiterlijk drie maanden voor het tijdstip waarop het genoemde besluit vervalt opnieuw besluiten tot een beperking of een verbod. Het tweede en derde lid zijn van toepassing.   
5.  Een besluit als in het eerste lid, onderdeel b, bedoeld, vervalt na twee jaar. De Minister kan dit tijdvak na daartoe verkregen toestemming van de Commissie van de Europese gemeenschappen eenmaal met twee jaar verlengen.   

### Artikel  12  

1.  Indien met toepassing van de artikelen 5, tweede lid, of 11, eerste lid, onderdelen a of b, het aantal verleners van grondafhandelingsdiensten wordt beperkt, worden de grondafhandelingsdiensten waarop de beperking betrekking heeft aanbesteed. De aanbesteding wordt bekendgemaakt in het Publikatieblad van de Europese Gemeenschappen.   
2.  Iedere verlener van grondafhandelingsdiensten kan inschrijven op aanbestede grondafhandelingsdiensten.   
3.  Na overleg met het overlegorgaan van gebruikers worden de verleners van grondafhandelingsdiensten voor een tijdvak van ten hoogste zeven jaar gekozen uit degenen die op de aanbesteding hebben ingeschreven: 

a. door de exploitant van de luchthaven indien deze geen soortgelijke grondafhandelingsdiensten verleent, rechtstreeks noch onrechtstreeks zeggenschap heeft over een onderneming die dergelijke diensten verleent en geen enkel belang heeft in een dergelijke onderneming, en in andere gevallen;  

b. door de Minister na overleg met de exploitant van de luchthaven indien onderdeel a niet van toepassing is.     
4.  Indien de verlener van grondafhandelingsdiensten voor het verstrijken van het tijdvak waarvoor hij is gekozen zijn werkzaamheden staakt wordt hij vervangen met toepassing van het eerste tot en met derde lid.   

### Artikel  13  

Indien met toepassing van de artikelen 5, tweede lid, of 11, eerste lid, het aantal verleners van grondafhandelingsdiensten wordt beperkt, kan in afwijking van artikel 12 de exploitant van de luchthaven, na overleg met het in artikel 8 genoemde overlegorgaan van gebruikers: 

a. zelf grondafhandelingsdiensten verlenen, of  

b. een verlener van grondafhandelingsdiensten aanwijzen om zodanige diensten te verrichten, indien hij rechtstreeks of indirect zeggenschap heeft over deze verlener van grondafhandelingsdiensten of indien deze laatste rechtstreeks of indirect zeggenschap heeft over de exploitant van de luchthaven.    

### Artikel  14  

1.  De Minister kan, na overleg met de exploitant van de luchthaven en de gebruikers, een taakomschrijving of technische specificaties vaststellen waaraan de verleners van grondafhandelingsdiensten of de gebruikers die zelfafhandelingsdiensten verrichten, moeten voldoen. De in de taakomschrijving of technische specificaties opgenomen selectiecriteria dienen relevant, objectief, transparant en niet-discriminerend te zijn.   
2.  De Minister kan besluiten dat een verlener van grondafhandelingsdien-sten of een gebruiker die zelfafhandelingsdiensten verricht, tot het verrichten van diensten op de luchthaven slechts wordt toegelaten indien: 

a. de aanvrager een gezonde financiële positie en voldoende verzekeringsdekking heeft;  

b. op de luchthaven de orde en veiligheid of de beveiliging van de installaties, luchtvaartuigen, uitrusting of personen wordt gewaarborgd,  

c. de bescherming van het milieu wordt gewaarborgd, en  

d. de van toepassing zijnde arbeidswetgeving en socialezekerheidswetgeving wordt nageleefd.     
3.  De in het tweede lid bedoelde criteria: 

a. worden toegepast op niet-discriminerende wijze;  

b. dienen verband te houden met het nagestreefde doel, en  

c. mogen niet leiden tot feitelijke vermindering van de toegang tot de markt voor grondafhandelingsdiensten of tot zelfafhandeling tot een lager niveau dan in deze regeling bepaald.     
4.  Indien het tweede lid van toepassing is wordt de verlener van grondafhandelingsdiensten of de gebruiker die zelfafhandelingsdiensten verricht in kennis gesteld van de procedure voor het verkrijgen van de in dat lid bedoelde toelating.   
5.  De in het tweede lid bedoelde toelating wordt slechts onthouden of ingetrokken indien de verlener van grondafhandelingsdiensten of de gebruiker die zelfafhandelingsdiensten verricht om hem toe te rekenen redenen niet voldoet aan de in dat lid bedoelde criteria.   
6.  De redenen voor het onthouden of intrekken van de toelating worden medegedeeld aan de verlener van grondafhandelingsdiensten of de gebruiker die zelfafhandelingsdiensten verricht, alsmede aan de exploitant van de luchthaven.   

####Verbodsbepalingen

### Artikel  15  

1.  De Minister kan op voorstel van de exploitant van de luchthaven aan een verlener van grondafhande-lingsdiensten of een gebruiker die zelfafhandelingsdiensten verricht, verbieden zijn diensten te verrichten, indien deze handelt in strijd met regels welke hem voor het goed functioneren van de luchthaven door de Minister kunnen worden opgelegd.   
2.  De in het eerste lid bedoelde regels dienen: 

a. op niet-discriminerende wijze te worden toegepast;  

b. verband te houden met het nagestreefde doel, en  

c. niet te leiden tot feitelijke vermindering van de toegang tot de markt voor grondafhandelingsdiensten of tot zelfafhandeling tot een lager niveau dan in deze regeling bepaald.     
3.  De Minister kan op voorstel van de exploitant van de luchthaven een verlener van grondafhandelingsdiensten verplichten om op billijke en niet-discriminerende wijze deel te nemen aan de vervulling van wettelijke verplichtingen tot het verlenen van openbare diensten met name waar het de waarborging van de continuïteit van die diensten betreft.   

####Overige bepalingen

### Artikel  16  

1.  Verleners van grondafhandelingsdiensten en gebruikers die zelfafhandelingsdiensten verrichten, hebben vrij toegang tot de voorzieningen van de luchthaven voor zover deze toegang voor het verrichten van hun diensten noodzakelijk is. Indien de exploitant van de luchthaven ten aanzien van deze toegang voorwaarden stelt, dienen deze relevant, objectief, transparant en niet-discriminerend te zijn.   
2.  Voor zover het voor het bevorderen van daadwerkelijke en eerlijke concurrentie noodzakelijk is, verdeelt de exploitant van de luchthaven de voor grondafhandelingsdiensten beschikbare ruimte over de verschillende op de luchthaven reeds aanwezige en nieuwe verleners van grondafhandelingsdiensten en gebruikers die zelfafhandelingsdiensten verrichten. De verdeling geschiedt op basis van relevante, objectieve, transparante en niet-discriminerende regels en criteria.   
3.  Voor de toegang tot de luchthaven en het gebruik van de voorzieningen daarop kan de exploitant van de luchthaven bepalen dat de verleners van grondafhandelingsdiensten en de gebruikers die zelfafhandelingsdiensten verrichten, een vergoeding verschuldigd zijn. De hoogte van de vergoeding wordt vastgesteld op basis van relevante, objectieve, transparante en niet-discriminerende criteria.   

### Artikel  17  

1.  Onverminderd het in deze regeling bepaalde is iedere verlener van grondafhandelingsdiensten en gebruiker die zelfafhandelingsdiensten verricht gehouden tot naleving van alle in Nederland voor natuurlijke personen en rechtspersonen van toepassing zijnde wettelijke regelingen en voorschriften.   
2.  Onverminderd het in deze regeling bepaalde kan de Minister na overleg met de exploitant van de luchthaven, de gebruikers en de verleners van grondafhandelingsdiensten de voor de bescherming van de rechten van werknemers en de bescherming van het milieu noodzakelijke maatregelen nemen.   

### Artikel  18  

1.  Ten aanzien van verleners van grondafhandelingsdiensten en gebruikers die zelfafhandelingsdiensten verrichten die niet afkomstig zijn uit een lidstaat van de Europese Unie kan de Minister deze regeling geheel of gedeeltelijk niet van toepassing verklaren, indien het land waaruit die verlener of gebruiker afkomstig is: 

a. verleners van grondafhandelingsdiensten of gebruikers die zelfafhandelingsdiensten verrichten uit een land behorende tot de Europese Unie niet rechtens of in feite op vergelijkbare wijze behandelt als de Lid-Staten van de Europese Unie verleners van grondafhandelingsdiensten of gebruikers die zelfafhandelingsdiensten verrichten uit dat land behandelen;  

b. verleners van grondafhandelingsdiensten of gebruikers die zelfafhandelingsdiensten verrichten uit een land behorende tot de Europese Unie niet rechtens of in feite behandelt overeenkomstig de in dat land van toepassing zijnde wetten en voorschriften, of  

c. verleners van grondafhandelingsdiensten of gebruikers die zelfafhandelingsdiensten verrichten uit een ander land dan een land behorende tot de Europese Unie rechtens of in feite gunstiger behandelt dan verleners van grondafhandelingsdiensten of gebruikers die zelfafhandelingsdiensten verrichten uit een land behorende tot de Europese Unie.     
2.  De Minister stelt de Commissie van de Europese Gemeenschappen in kennis van elke niet van toepassing verklaring van deze regeling als in het eerste lid bedoeld.   

####Slotbepalingen

### Artikel  20  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst en werkt terug tot en met 1 januari 1998.  

### Artikel  21  

Deze regeling wordt aangehaald als: Regeling grondafhandeling luchtvaartterreinen.  
Deze regeling zal met de toelichting in de Staatscourant worden geplaatst.   

’s-Gravenhage 
4 februari 1998    

De 
Minister van Verkeer en Waterstaat, 
A.Jorritsma-Lebbink   

### Bijlage  I  

####Lijst van Grondafhandelingsdiensten

1.  Administratieve grondafhandeling en supervisie omvat: 

1.1 vertegenwoordiging bij en contacten met de plaatselijke autoriteiten of enige andere persoon, het verrichten van betalingen voor rekening van de gebruiker en verstrekking van ruimten voor diens vertegenwoordigers,  

1.2 toezicht op de belading, berichten en telecommunicatie,  

1.3 verwerking, opslag, behandeling en administratie van de vracht,  

1.4 elke andere supervisiedienst gedurende of na de vlucht en elke andere door de gebruiker gevraagde administratieve dienst.     
2.  Passagiersafhandeling omvat elke vorm van assistentie van passagiers bij vertrek, bij aankomst, op doorreis, bij het overstappen binnen of buiten de luchthaven, met name bij de controle van de tickets en de reisdocumenten, de registratie van bagage en het vervoer hiervan tot aan de sorteersystemen.   
3.  De bagageafhandeling omvat de behandeling van bagage in de sorteerruimte, het sorteren hiervan, het voorbereiden voor vertrek, het laden op en uitladen uit de systemen die bestemd zijn om deze van het vliegtuig naar de sorteerruimte te brengen en omgekeerd en het vervoer van bagage van de sorteerruimte tot in de distributieruimte.   
4.  Vracht- en postafhandeling omvat: 

4.1 voor vracht, zowel bij uitvoer als bij invoer of bij transit, de fysieke behandeling van de vracht, de behandeling van de bijbehorende documenten, de douaneformaliteiten en elke tussen partijen overeengekomen of door de omstandigheden vereiste conservatoire maatregel,  

4.2 voor post, zowel bij aankomst als bij vertrek, de fysieke behandeling van de post, de behandeling van de bijbehorende documenten en alle tussen partijen overeengekomen of door de omstandigheden vereiste conservatoire maatregelen.     
5.  Platformafhandeling omvat: 

5.1 het geleiden op de grond van het vliegtuig bij aankomst en bij vertrek , <sup> 1  voor zover deze diensten niet door de luchtverkeersdienst worden verzorgd.  </sup>  

5.2. assistentie bij het parkeren van het vliegtuig en het verstrekken van de benodigde middelen,  

5.3 de verbindingen tussen het vliegtuig en de dienstverlener op het platform,  

5.4 het beladen en lossen van het vliegtuig, met inbegrip van het verstrekken en inzetten van de benodigde middelen, alsmede het vervoer van bemanning en passagiers tussen het vliegtuig en het luchthavengebouw, alsmede het vervoer van bagage tussen het vliegtuig en het luchthavengebouw,  

5.5 assistentie bij het taxiën van het vliegtuig en verstrekking van de hiervoor benodigde middelen,  

5.6 verplaatsing van het vliegtuig zowel bij aankomst als bij vertrek, de levering en de toepassing van de benodigde middelen,  

5.7 het vervoer, het inladen in en het uitladen uit het vliegtuig van voedsel en dranken.     
6.  Vliegtuigservicing omvat: 

6.1 het schoonmaken van de buitenkant en de binnenkant van het vliegtuig, toilet- en waterservice,  

6.2 de klimaatregeling en de verwarming van de cabine, de verwijdering van sneeuw en ijs op het vliegtuig, het ijsvrij maken van het vliegtuig,  

6.3 de inrichting van de cabine met behulp van cabine-uitrusting en de opslag van die uitrusting.     
7.  Brandstof- en olielevering omvat: 

7.1 het organiseren en uitvoeren van het vol- en bijtanken van brandstof, met inbegrip van de opslag hiervan, het toezicht op de kwaliteit en kwantiteit van de leveringen,  

7.2 het voltanken met olie en andere vloeistoffen.     
8.  Lijnonderhoud omvat: 

8.1 regelmatige handelingen voor de vlucht,  

8.2 specifieke door de gebruiker verlangde handelingen, de levering en het beheer van het benodigde onderhoudsmaterieel en de reserve-onderdelen,  

8.3 het aanvragen of reserveren van een plaats waar het vliegtuig kan worden geparkeerd en/of een hangar om het onderhoud te verrichten.     
9.  Vluchtafhandeling en administratie van cabinepersoneel omvat: 

9.1 de voorbereiding van de vlucht op de luchthaven waarvan het vliegtuig vertrekt of op enige andere plaats,  

9.2 vluchtafhandeling, indien nodig met inbegrip van verandering van de vluchtroute,  

9.3 afhandeling na de vlucht,  

9.4 administratie van de bemanning.     
10.  Grondtransportafhandeling omvat: 

10.1 het organiseren en uitvoeren van het vervoer van passagiers, bemanning, bagage, vracht en post tussen verschillende stationsgebouwen op dezelfde luchthaven, maar met uitzondering van enig transport tussen het vliegtuig en enig ander punt binnen dezelfde luchthaven,  

10.2. elk speciaal vervoer waarom door de gebruiker wordt verzocht.     
11.  Catering omvat: 

11.1 de contacten met de leveranciers en de administratieve verwerking,  

11.2 het opslaan van voedsel, dranken en de voor het bereiden hiervan benodigde hulpmiddelen,  

11.3 het schoonmaken van het toebehoren,  

11.4 het voorbereiden en leveren van het materieel en de voedingsmiddelen.     

### Bijlage  II  

####Transponeringstabel

|  *Richtlijn*   |  *Regeling*   |
|---|---|
| --- | --- |
|  Artikel 1, eerste lid    |  Artikel 2     Artikel 4, eerste lid    |
| tweede lid  |  Artikel 5, eerste lid    |
| derde lid  |  Artikel 6    |
| vierde lid  | behoeft geen implementatie  |
| vijfde lid  | id.  |
| zesde lid  | id.  |
| --- | --- |
|  Artikel 2    |  Artikel 1    |
| --- | --- |
|  Artikel 3    | behoeft geen implementatie  |
| --- | --- |
|  Artikel 4    |  Artikel 7    |
| --- | --- |
|  Artikel 5    |  Artikel 8    |
| --- | --- |
|  Artikel 6, eerste lid    |  Artikel 4, eerste lid     Artikel 5, eerste lid    |
| tweede lid  |  Artikel 4, tweede lid     Artikel 5, tweede lid    |
| derde lid  |  Artikel 5, derde lid, onder a    |
| vierde lid  |  Artikel 5, derde lid, onder b    |
| --- | --- |
|  Artikel 7    |  Artikel 2     Artikel 3    |
| --- | --- |
|  Artikel 8    |  Artikel 10    |
| --- | --- |
|  Artikel 9    |  Artikel 11    |
| --- | --- |
|  Artikel 10    | behoeft geen implementatie  |
| --- | --- |
|  Artikel 11, eerste lid    | Artikelen 12  en 14, eerste lid   |
| tweede lid  |  Artikel 13    |
| derde lid  | id.  |
| --- | --- |
|  Artikel 12    | behoeft geen implementatie  |
| --- | --- |
|  Artikel 13    |  Artikel 9    |
| --- | --- |
|  Artikel 14    |  Artikel 14, tweede en derde lid    |
| --- | --- |
|  Artikel 15    |  Artikel 15    |
| --- | --- |
|  Artikel 16    |  Artikel 16    |
| --- | --- |
|  Artikel 17    | behoeft geen implementatie  |
| --- | --- |
|  Artikel 18    |  Artikel 17, tweede lid    |
| --- | --- |
|  Artikel 19    |  Artikel 17, eerste lid    |
| --- | --- |
|  Artikel 20    |  Artikel 18    |
| --- | --- |
| Artikelen 21  tot en met 24  | behoeven geen implementatie  |

