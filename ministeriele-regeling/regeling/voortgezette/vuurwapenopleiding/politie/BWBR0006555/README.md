<meta http-equiv='Content-Type' content='text/html; charset=utf-8' />

##Regeling van de ministers van Binnenlandse Zaken en van Justitie van 25 maart 1994, nrs. EA94/U890 en 430269/594/GBJ, houdende vaststelling van de voortgezette vuurwapenopleiding voor de politie

De Ministers van Binnenlandse Zaken en van Justitie,  
Gelet op [artikel 12 van het Besluit beheer regionale politiekorpsen](../../AMvB/besluit/beheer/regionale/politiekorpsen/BWBR0006560/README.md);
Besluiten:    

### Artikel  1  

In deze regeling wordt verstaan onder:   a. pistool:  het pistool, bedoeld in [artikel 1, onder c, van de Bewapeningsregeling politie](../../ministeriele-regeling/bewapeningsregeling/politie/BWBR0009152/README.md);    b. politieambtenaar:  

1º. de ambtenaar van politie, bedoeld in [artikel 3, eerste lid, onder a en c, van de Politiewet 1993](../../wet/politiewet/1993/BWBR0006299/README.md), die werkzaam is bij een regionaal politiekorps;  

2º. de ambtenaar van politie, bedoeld in [artikel 3, eerste lid, onder b, van de Politiewet 1993](../../wet/politiewet/1993/BWBR0006299/README.md), die werkzaam is bij een regionaal politiekorps en op grond van [artikel 3 van de Bewapeningsregeling politie](../../ministeriele-regeling/bewapeningsregeling/politie/BWBR0009152/README.md) is uitgerust met het pistool.       

### Artikel  2  

1.  De theorie en de schietoefeningen, bedoeld in deze regeling, zijn erop gericht de kennis en vaardigheid van de politieambtenaar, nadat hij de eerste opleiding heeft genoten, te onderhouden en uit te breiden teneinde hem bij voortduring in staat te stellen tijdens de uitoefening van zijn dienst op verantwoorde en doelmatige wijze met het pistool of de Heckler en Koch MP5 om te gaan, alsmede om te beoordelen wanneer hij van deze wapens gebruik zal maken.   
2.  Voor de theorie en de schietoefeningen als bedoeld in deze regeling is het ‘Programma voortgezette vuurwapenopleiding’ samengesteld, dat als bijlage bij deze regeling behoort.   

### Artikel  3  

1.  Iedere politieambtenaar volgt jaarlijks opleiding in de geweldsbepalingen en in andere theorie, zoals aangegeven in het ‘Programma voortgezette vuurwapenopleiding’. Onder opleiding worden mede begrepen de voorbereidende praktische oefeningen en de mentale vorming.   
2.  De politieambtenaar besteedt aan de in dit artikel bedoelde opleiding jaarlijks tenminste 10 uren, die moeten worden verdeeld over 5 gelijkelijk over een jaar verspreide lessen.   
3.  De in dit artikel bedoelde opleiding kan zowel in aansluiting op de schietoefeningen, bedoeld in de artikelen 4 en 5, worden gevolgd, als afzonderlijk.   

### Artikel  4  

1.  Iedere politieambtenaar neemt jaarlijks deel aan de schietoefeningen met het pistool, zowel op binnen- als op buitenbanen.   
2.  De politieambtenaar besteedt aan de schietoefeningen met het pistool jaarlijks tenminste 10 uren, die moeten worden verdeeld over 5 gelijkelijk over een jaar verspreide oefeningen.   
3.  De politieambtenaar verbruikt bij de in dit artikel bedoelde schietoefeningen jaarlijks tenminste 280 scherpe patronen, zoals aangegeven in het ‘Programma voortgezette vuurwapenopleiding’.   

### Artikel  5  

1.  De politieambtenaar die met de Heckler en Koch MP5 is bewapend, neemt jaarlijks tenminste 6 uren deel aan de schietoefeningen met de Heckler en Koch MP5. Deze 6 uren moeten worden verdeeld over 4 gelijkelijk over een jaar verspreide oefeningen.   
2.  De politieambtenaar verbruikt bij de in dit artikel bedoelde schietoefeningen jaarlijks tenminste 230 scherpe patronen, zoals aangegeven in het ‘Programma voortgezette vuurwapenopleiding’.   

### Artikel  6  

1.  Telkens als een politieambtenaar aan de opleiding of aan de schietoefeningen, bedoeld in de artikelen 3 tot en met 5, heeft deelgenomen wordt hiervan terstond aantekening gehouden in een daarvoor bestemd register of kaartsysteem.   
2.  In het in dit artikel bedoelde register of kaartsysteem wordt melding gemaakt van de datum, de soort en het aantal verschoten scherpe patronen, alsmede van de vorderingen of resultaten van de betrokken politieambtenaar.   
3.  De politieambtenaar wordt op zijn verzoek tenminste eenmaal per jaar in de gelegenheid gesteld om kennis te nemen van de inhoud van de op hem betrekking hebbende gegevens in het register of kaartsysteem.   

### Artikel  7  

Deze regeling treedt in werking met ingang van 1 april 1994.  

### Artikel  8  

Deze regeling wordt aangehaald als: Regeling voortgezette vuurwapenopleiding politie. Deze regeling zal met de toelichting in de Staatscourant en het Algemeen Politieblad worden geplaatst met uitzondering van de bijlage, bedoeld in artikel 2, tweede lid, die op het ministerie van Binnenlandse Zaken ter inzage wordt gelegd.  

's-Gravenhage 
25 maart 1994    

De 
Minister van Binnenlandse Zaken, 
E. vanThijn De 
Minister van Justitie, 
E.M.H.Hirsch Ballin    
