<meta http-equiv='Content-Type' content='text/html; charset=utf-8' />

##Regeling houdende nadere regels met betrekking tot de veiligheid en certificering van in de Nederlandse Antillen en Aruba geregistreerde zeeschepen (Regeling veiligheid Nederlands-Antilliaanse en Arubaanse zeeschepen)

De Minister van Verkeer en Waterstaat,
Handelende in overeenstemming met de Minister van Verkeer en Vervoer van de Nederlandse Antillen en de Minister van Toerisme en Transport van Aruba;

Gelet op de [artikelen 12](../../../../../../../../rijksKB/schepenbesluit/2004/BWBR0016880/README.md), [22](../../../../../../../../rijksKB/schepenbesluit/2004/BWBR0016880/README.md), [32](../../../../../../../../rijksKB/schepenbesluit/2004/BWBR0016880/README.md), [46](../../../../../../../../rijksKB/schepenbesluit/2004/BWBR0016880/README.md), [48, eerste lid](../../../../../../../../rijksKB/schepenbesluit/2004/BWBR0016880/README.md), [51](../../../../../../../../rijksKB/schepenbesluit/2004/BWBR0016880/README.md), [54](../../../../../../../../rijksKB/schepenbesluit/2004/BWBR0016880/README.md), [58](../../../../../../../../rijksKB/schepenbesluit/2004/BWBR0016880/README.md) en [65 van het Schepenbesluit 2004](../../../../../../../../rijksKB/schepenbesluit/2004/BWBR0016880/README.md), de [artikelen 5, eerste lid](../../../../../../../../rijkswet/schepenwet/BWBR0001876/README.md), [26e, tweede lid](../../../../../../../../rijkswet/schepenwet/BWBR0001876/README.md), en [26f van de Schepenwet](../../../../../../../../rijkswet/schepenwet/BWBR0001876/README.md) en de in artikel 1 van deze regeling genoemde Codes;
Besluit:
###Hoofdstuk 1 

####Inleidende bepalingen

### Artikel  1  

####Begripsbepalingen

1.  In deze regeling wordt verstaan onder: 

a. besluit: [Schepenbesluit 2004](../../../../../../../../rijksKB/schepenbesluit/2004/BWBR0016880/README.md);  

b. BC-Code: de bij resolutie A.434(XI) van de Algemene Vergadering van de Intergouvernementele Maritieme Consultatieve Organisatie (IMCO) van de Verenigde Naties aangenomen Code voor het veilig vervoer van vaste bulklading *(Bulk Cargoes Code)*;  

c. DSC-Code: de bij resolutie A.373(X) van de Algemene Vergadering van de IMCO aangenomen Code voor de veiligheid van dynamisch ondersteunde schepen *(Dynamically Supported Craft Code)*;  

d. Houtvaartcode: de bij resolutie A.715(17) van de Algemene Vergadering van de IMO aangenomen Code voor het veilig vervoer van deklast hout *(Code of Safe Practice for Ships Carrying Timber Deck Cargoes)*;  

e. MODU-Code 1979: de bij resolutie A.414(XI) van de Algemene Vergadering van de IMCO aangenomen Code voor de bouw en uitrusting van verplaatsbare offshore booreenheden 1979 *(Mobile Offshore Drilling Units Code, 1979)*;  

f. MODU-Code 1989: de bij resolutie A.649(16) van de Algemene Vergadering van de IMO aangenomen Code voor de bouw en uitrusting van verplaatsbare offshore booreenheden 1989 *(Mobile Offshore Drilling Units Code, 1989)*;  

g. SPS-Code: de bij resolutie A.534(13) van de Algemene Vergadering van de IMO aangenomen Code voor de veiligheid van schepen voor bijzondere doeleinden *(Special Purpose Ships Code)*;  

h. EmS-Gids: de bij circulaire MSC/Circ.1025 van de Maritieme Veiligheidscommissie van de IMO vastgestelde Noodmaatregelen en -procedures voor schepen waarmee gevaarlijke stoffen worden vervoerd *(Emergency response procedures for ships carrying dangerous goods; EmS Guide)*.     
2.  Voor de toepassing van het besluit en deze regeling wordt met een internationale reis gelijkgesteld een trans-Atlantische reis tussen landen van het Koninkrijk of delen daarvan.  

###Artikel 2 

####Bouwdatum van een schip

Als bouwdatum van een schip wordt aangemerkt de dag waarop de kiel van het schip is gelegd, dan wel de dag waarop met inachtneming van hetgeen dienaangaande in de op grond van deze regeling toepasselijke Codes is bepaald, een met de kiellegging vergelijkbaar stadium is bereikt. [Artikel 2, tweede lid, van het besluit](../../../../../../../../rijksKB/schepenbesluit/2004/BWBR0016880/README.md) is van overeenkomstige toepassing.

### Artikel  3  

####Toepassingsbereik

Deze regeling is van toepassing op schepen die op grond van Arubaanse, Curaçaose of Sint Maartense rechtsregels gerechtigd zijn de vlag van het Koninkrijk te voeren. 

###Hoofdstuk 2 

####Certificaten en onderzoeken

###§ 1 

####Benodigde certificaten

###Artikel 4 

####Certificaten voor verplaatsbare offshore booreenheden (IMO)

1. Voor verplaatsbare offshore booreenheden als bedoeld in de MODU-Code 1979 en 1989 zijn de volgende certificaten benodigd:

a.voor booreenheden, gebouwd voor 1 mei 1991: het veiligheidscertificaat voor verplaatsbare offshore booreenheden, behorend bij de MODU-Code 1979;

b.voor booreenheden, gebouwd op of na 1 mei 1991: het veiligheidscertificaat voor verplaatsbare offshore booreenheden, behorend bij de MODU-Code 1989.
2. Voor schepen als bedoeld in [artikel 6 van het besluit](../../../../../../../../rijksKB/schepenbesluit/2004/BWBR0016880/README.md) treden de in het eerste lid bedoelde certificaten in de plaats van het voor die schepen benodigde nationaal veiligheidscertificaat.

###Artikel 5 

####Certificaten op grond van DSC-Code en SPS-Code (IMO)

1. Voor een schip ten aanzien waarvan op grond van artikel 8 is gekozen voor toepassing van de DSC-Code of de SPS-Code, is het bij de desbetreffende Code behorende certificaat benodigd. Indien is gekozen voor toepassing van de DSC-Code, is voor het schip tevens de bij die Code behorende exploitatievergunning benodigd.
2. Voor schepen als bedoeld in [artikel 6 van het besluit](../../../../../../../../rijksKB/schepenbesluit/2004/BWBR0016880/README.md) treden de in het eerste lid bedoelde certificaten in de plaats van het voor die schepen benodigde nationaal veiligheidscertificaat.

###Artikel 6 

####Bij certificaten behorende uitrustingsrapporten, aanhangsels e.d.

De in de artikelen 4 en 5 bedoelde certificaten gaan vergezeld van de bij die certificaten behorende uitrustingsrapporten en aanhangsels, alsmede van de in de desbetreffende Codes voorgeschreven stabiliteitsgegevens of andere gegevens met betrekking tot schip of lading.

###§ 2 

####Onderzoeken

###Artikel 7 

####Onderzoeken van verplaatsbare offshore booreenheden (IMO)

Verplaatsbare offshore booreenheden als bedoeld in de MODU-Code 1979 of 1989 worden ter verkrijging van de voor die schepen benodigde certificaten en gedurende de geldigheidsduur daarvan onderworpen aan de in de desbetreffende Code voorgeschreven onderzoeken.

###Artikel 8 

####Onderzoeken op grond van DSC-Code en SPS-Code (IMO)

1. De eigenaar van een schip, behorend tot een van de navolgende categorieën van schepen, kan er voor kiezen om dat schip te laten onderzoeken en certificeren met inachtneming van:

a.voor dynamisch ondersteunde schepen als bedoeld in de DSC-Code, gebouwd voor 1 januari 1996: de voorschriften van de DSC-Code;

b.voor schepen, bestemd voor bijzondere doeleinden als bedoeld in de SPS-Code: de voorschriften van de SPS-Code.
2. Indien ten aanzien van een schip is gekozen voor toepassing van een in het eerste lid genoemde Code, treden de in de desbetreffende Code voorgeschreven onderzoeken in de plaats van de in [artikel 14](../../../../../../../../rijksKB/schepenbesluit/2004/BWBR0016880/README.md) of [15 van het besluit](../../../../../../../../rijksKB/schepenbesluit/2004/BWBR0016880/README.md) bedoelde onderzoeken.

###Artikel 9 

####Tijdstippen van onderzoek

De in de artikelen 7 en 8 bedoelde onderzoeken vinden plaats op de in de desbetreffende Codes voorgeschreven tijdstippen, met dien verstande dat het hernieuwde onderzoek waaraan een schip in verband met de vernieuwing van een certificaat wordt onderworpen, steeds plaatsvindt in de laatste drie maanden van de geldigheidsduur van het desbetreffende certificaat.

###Artikel 10 

####Uitvoering onderzoeken door erkende organisaties

1. De onderzoeken, bedoeld in de [artikelen 18](../../../../../../../../rijksKB/schepenbesluit/2004/BWBR0016880/README.md) en [19 van het besluit](../../../../../../../../rijksKB/schepenbesluit/2004/BWBR0016880/README.md), worden uitgevoerd door een daartoe krachtens [artikel 23 van het besluit](../../../../../../../../rijksKB/schepenbesluit/2004/BWBR0016880/README.md) aangewezen organisatie naar keuze van de eigenaar.
2. De onderzoeken waaraan een schip ingevolge de [artikelen 13 tot en met 17 van het besluit](../../../../../../../../rijksKB/schepenbesluit/2004/BWBR0016880/README.md) of de artikelen 7 en 8 van deze regeling wordt onderworpen, worden uitgevoerd door ambtenaren van de Scheepvaartinspectie of door een krachtens [artikel 23 van het besluit](../../../../../../../../rijksKB/schepenbesluit/2004/BWBR0016880/README.md) aangewezen organisatie waar het schip is geklasseerd.

###Artikel 11 

####Aantekening van onderzoeken

Van de onderzoeken waaraan een schip ingevolge de artikelen 7 en 8 tijdens de geldigheidsduur van een certificaat wordt onderworpen, wordt door degene die het onderzoek heeft verricht, aantekening geplaatst op het certificaat.

###§ 3 

####Afgifte en geldigheid van certificaten

###Artikel 12 

####Certificaten op grond van MODU-Code, DSC-Code of SPS-Code (IMO)

1. De in artikel 5 bedoelde certificaten hebben, indien zij zijn afgegeven voor een passagiersschip, een geldigheidsduur van een jaar. De in artikel 4 bedoelde certificaten hebben, evenals de in artikel 5 bedoelde certificaten die zijn afgegeven voor vrachtschepen, een geldigheidsduur van vijf jaren.
2. De [artikelen 29, tweede lid](../../../../../../../../rijksKB/schepenbesluit/2004/BWBR0016880/README.md), [30](../../../../../../../../rijksKB/schepenbesluit/2004/BWBR0016880/README.md) en [31 van het besluit](../../../../../../../../rijksKB/schepenbesluit/2004/BWBR0016880/README.md) zijn van overeenkomstige toepassing op certificaten als bedoeld in het eerste lid.

###Hoofdstuk 3 

####Eisen aan schip en bedrijfsvoering

###§ 1 

####Eisen aan schepen

###Artikel 13 

####Eisen op grond van MODU-Code, DSC-Code en SPS-Code (IMO)

1. Een schip waarvoor een certificaat, behorende bij de MODU-Code 1979, de MODU-Code 1989, de DSC-Code of de SPS-Code, benodigd is, voldoet aan de eisen van de desbetreffende Code.
2. Indien in een Code als bedoeld in het eerste lid wordt verwezen naar het Uitwateringsverdrag of het SOLAS-verdrag, wordt dat verdrag toegepast met inachtneming van alle op grond van [artikel 71 van het besluit](../../../../../../../../rijksKB/schepenbesluit/2004/BWBR0016880/README.md) toepasselijke wijzigingen van dat verdrag.

###Artikel 14 

####Bijzondere eisen voor offshore bevoorradings- en ondersteuningsschepen (IMO)

1. Offshore bevoorradingsschepen voldoen aan de eisen van bekendmaking aan de scheepvaart nr. 280/1992 (Stcrt. 70).
2. Offshore ondersteuningsschepen, gebruikt voor het vervoer van beperkte hoeveelheden gevaarlijke of schadelijke stoffen in bulk, voldoen aan de eisen van bekendmaking aan de scheepvaart nr. 281/1992 (Stcrt. 70).

###Artikel 15 

####Nadere regels betreffende de stabiliteit van schepen (IMO)

1. Een schip voldoet aan de op dat schip toepasselijke stabiliteitseisen voor schepen in onbeschadigde toestand van bekendmaking aan de scheepvaart nr. 279/1992 (Stcrt. 70) of bekendmaking aan de scheepvaart nr. 255/1990 (Stcrt. 117).
2. Het eerste lid is niet van toepassing op offshore bevoorradingsschepen en op vrachtschepen met een lengte van minder dan 12 meter waarvoor geen certificaat benodigd is.

###Artikel 16 

####Nadere regels betreffende werktuiglijke en elektrische installaties

1. De elektrische installaties aan boord van een schip voldoen aan de normen in Publicatie 92 (Elektrische installaties aan boord van schepen) van de Internationale Elektrotechnische Commissie of daaraan gelijkwaardige normen van een krachtens [artikel 36 van het besluit](../../../../../../../../rijksKB/schepenbesluit/2004/BWBR0016880/README.md) aangewezen klassenbureau.
2. De bouw en inrichting en het onderhoud van elektrische personenliften voldoen aan:

a.de regels van een krachtens [artikel 36 van het besluit](../../../../../../../../rijksKB/schepenbesluit/2004/BWBR0016880/README.md) aangewezen klassenbureau, of:

b.ISO-norm 8383 in combinatie met EN 81-1 (1998), dan wel de door het Nederlands Normalisatie-Instituut te Delft uitgegeven norm NEN 28 383.
3. In aanvulling op voorschrift II-1/42.2, onderscheidenlijk II-1/43.2, van het SOLAS-verdrag is de aan boord van een schip aanwezige elektrische noodkrachtbron tevens in staat om gedurende ten minste 36 uur, indien het een passagiersschip betreft, en ten minste 18 uur, indien het een vrachtschip betreft, stroom te leveren ten behoeve van de noodverlichting in kombuizen, eetzalen en andere ruimten voor algemeen gebruik.
4. Aan boord van een schip worden de in bekendmaking aan de scheepvaart nr. 213/1987 (Stcrt. 114) voorgeschreven maatregelen ter beperking van geluidhinder getroffen.
5. De opstelling en inrichting van acetyleen las- en snij-installaties voldoet aan de eisen van bekendmaking nr. 35/1965 (Stcrt. 169).

###Artikel 17 

####Nadere regels betreffende de veiligheid van navigatie

1. De voorschriften V/19.2.3.1 en V/19.2.3.4 van het SOLAS-verdrag zijn van overeenkomstige toepassing op vrachtschepen van minder dan 300 GT.
2. Voorschrift V/19.2.5.4 van het SOLAS-verdrag is van overeenkomstige toepassing op schepen van minder dan 500 GT.

###Artikel 18 

####Medische uitrusting

1. Aan boord van een schip is de in de [Regeling medische uitrusting aan boord van zeeschepen](../../../../../../../../ministeriele-regeling/regeling/medische/uitrusting/aan/boord/van/zeeschepen/BWBR0007663/README.md) voorgeschreven medische uitrusting met de daarbij behorende handleidingen en controlelijsten aanwezig, volgens de voorschriften vervat in [bijlage XVI van het Schepenbesluit 1965](../../../../../../../../rijksKB/schepenbesluit/1965/BWBR0002501/README.md).
2. Aan boord van een schip waarmee gevaarlijke stoffen als bedoeld in hoofdstuk VII van het SOLAS-verdrag worden vervoerd, is een Nederlandstalige uitgave van de bij circulaire MSC/Circ.857 van de Maritieme Veiligheidscommissie van de IMO vastgestelde Medische Eerste Hulp Gids bij ongevallen met gevaarlijke stoffen (Medical First Aid Guide for use in accidents involving dangerous goods; MFAG) aanwezig.
3. Aan boord van schepen waarop de in voorschrift V/14.3 van het SOLAS-verdrag bedoelde werktaal niet het Nederlands is, is in plaats van een Nederlandstalige uitgave een Engelstalige uitgave van de in het tweede lid bedoelde Gids aanwezig.

###Artikel 19 

####Nadere regels in relatie tot benodigde certificaten

1. Een schip waarvoor een internationaal veiligheidscertificaat, een nationaal veiligheidscertificaat of een certificaat als bedoeld in artikel 4 of 5 benodigd is, voldoet ter verkrijging van dat certificaat tevens aan de ingevolge de artikelen 14 tot en met 18 toepasselijke eisen.
2. Een schip waarvoor een certificaat als bedoeld in artikel 4 of 5 benodigd is, voldoet ter verkrijging van dat certificaat bovendien aan de ingevolge [artikel 40, derde lid, van het besluit](../../../../../../../../rijksKB/schepenbesluit/2004/BWBR0016880/README.md) toepasselijke eisen van hoofdstuk V van het SOLAS-verdrag.

###Artikel 20 

####Gelijkwaardige voorzieningen

Het Hoofd van de Scheepvaartinspectie kan, met inachtneming van hetgeen dienaangaande in de op grond van deze regeling toepasselijke resoluties van de IMO is bepaald, afwijking toestaan van de in de artikelen 13 tot en met 17 bedoelde eisen, indien aan boord van het schip een voorziening wordt getroffen die naar zijn oordeel ten minste gelijkwaardig is aan de in het voorschrift waarvan wordt afgeweken, geëiste voorziening.

###§ 2 

####Eisen aan de bedrijfsvoering over schepen

###Artikel 21 

####Veiligheidscommissie (ILO)

1. De veiligheidscommissie aan boord van een schip met een bemanning van meer dan vijftien personen bestaat uit ten minste twee bevaren schepelingen. In de commissie zijn zowel de scheepsofficieren als de scheepsgezellen vertegenwoordigd.
2. Aan boord van een schip met een bemanning van ten hoogste vijftien personen wordt ten minste één veiligheidscommissaris benoemd.
3. De verplichting, bedoeld in [artikel 26e, eerste lid, van de Schepenwet](../../../../../../../../rijkswet/schepenwet/BWBR0001876/README.md), geldt niet voor vissersvaartuigen en schepen met een bemanning van minder dan vijf personen.

###Artikel 22 

####Nadere regels betreffende de beveiliging van schepen

1. De nationale instantie waartoe de in voorschrift XI-2/6.2.1 van het SOLAS-verdrag bedoelde, door het Ship Security Alert System gegenereerde alarmmeldingen kunnen worden gericht, is het Kustwachtcentrum Curaçao.
2. Beveiligingsverklaringen als bedoeld in voorschrift XI-2/1.15 van het SOLAS-verdrag behoeven niet langer te worden bewaard dan nodig is om aan voorschrift XI-2/9.2.3 van dat verdrag te voldoen. De minimumtermijn voor het bewaren van de in voorschrift A/10.1 van de ISPS-Code bedoelde documentatie bedraagt drie jaren.

###§ 3 

####Toelatingseisen voor scheepsuitrusting

###Artikel 23 

####Typegoedkeuringen voor scheepsuitrusting

1. Uitrusting waarvoor bij plaatsing aan boord van een schip, gelet op de op dat schip toepasselijke eisen, een typegoedkeuring is vereist, is van een door het Hoofd van de Scheepvaartinspectie goedgekeurd type.
2. Onder uitrusting waarvoor een typegoedkeuring is vereist, wordt mede verstaan uitrusting als bedoeld in voorschrift V/18.7 van het SOLAS-verdrag.
3. Met uitrusting van een door het Hoofd van de Scheepvaartinspectie goedgekeurd type wordt gelijkgesteld uitrusting die is voorzien van het Europese merk van overeenstemming voor scheepsuitrusting, bedoeld in bijlage D van richtlijn nr. 96/98/EG van de Raad van de Europese Unie van 20 december 1996 inzake uitrusting van zeeschepen (PbEG 1997, L 46).

###§ 4 

####Vrijstellingen

###Artikel 24 

####Vrijstellingen op grond van MODU-Code, DSC-Code of SPS-Code (IMO)

Schepen waarvoor een internationaal veiligheidscertificaat als bedoeld in [artikel 5, eerste lid, onderdeel a of b, van het besluit](../../../../../../../../rijksKB/schepenbesluit/2004/BWBR0016880/README.md) benodigd is, zijn vrijgesteld van:

a.indien zij voldoen aan de MODU-Code 1979, de MODU-Code 1989 of de DSC-Code: de in de hoofdstukken II-1, II-2, III en IV van het SOLAS-verdrag opgenomen eisen;

b.indien zij voldoen aan de SPS-Code: de in die Code aangegeven eisen van het SOLAS-verdrag.

###Artikel 25 

####Zeilschepen en niet-werktuiglijk voortbewogen schepen

1. Zeilschepen van minder dan 500 GT, gebruikt voor het vervoer van ten hoogste 36 passagiers, zijn vrijgesteld van de voorschriften V/20, V/22.1.1 tot en met V/22.1.5 en V/30 van het SOLAS-verdrag.
2. Schepen die niet zijn voorzien van middelen tot werktuiglijke voortstuwing, zijn overeenkomstig voorschrift V/3.1 van het SOLAS-verdrag vrijgesteld van de eisen van hoofdstuk V van dat verdrag, met uitzondering van voorschrift V/19.2.1.7. Tevens zijn zij vrijgesteld van de in artikel 17 bedoelde eisen.

###Hoofdstuk 4 

####Vervoer van lading

###Artikel 26 

####Vervoer van deklast hout (IMO)

1. Het vervoer van deklast hout aan boord van schepen met een lengte van 24 meter of meer geschiedt met inachtneming van de in de Houtvaartcode, met uitzondering van de bijlagen bij die Code, opgenomen voorschriften.
2. Het vervoer van pakketten gebundeld hout op de luiken is uitsluitend toegestaan, indien:

a.voorzieningen zijn aangebracht om het zijdelings verschuiven van de onderste laag van de deklast te voorkomen;

b.de wijze van beladen van de sjorinrichting en de overige onderdelen van de uitrusting voor de deklast door het Hoofd van de Scheepvaartinspectie zijn goedgekeurd.
3. De maximale hoogte van pakketten gebundeld hout die op de luiken worden vervoerd, wordt in afwijking van voorschrift 3.2.1 van de Houtvaartcode gemeten vanaf de bovenzijde van het luikhoofd.
4. De beproeving, markering en certificering van kettingen, gebruikt bij het sjorren van deklast hout, bedoeld in voorschrift 4.5.1 van de Houtvaartcode, geschiedt overeenkomstig EN-norm 818-2 of de door het Nederlands Normalisatie-Instituut te Delft uitgegeven norm NEN-EN 818-2.

### Artikel  27  

####Nadere regels voor het vervoer van bulklading (IMO)

1.  In aanvulling op de hoofdstukken VI, deel B, en VII, deel A-1, van het SOLAS-verdrag worden bij het vervoer van gestorte lading en het vervoer van gevaarlijke stoffen in vaste vorm in bulk de voorschriften van de BC-Code in acht genomen.   
2.  De bevoegde autoriteiten, bedoeld in de BC-Code zijn voor de in Aruba, Curaçao, onderscheidenlijk Sint Maarten geregistreerde schepen: de onderscheidenlijke Ministers, verantwoordelijk voor scheepvaartaangelegenheden.  

###Artikel 28 

####Nadere regels betreffende het vastzetten van lading (IMO)

1. De Handleiding vastzetten lading, bedoeld in de voorschriften VI/5.6 en VII/5 van het SOLAS-verdrag, voldoet aan de bij circulaire MSC/Circ.745 van de Maritieme Veiligheidscommissie van de IMO vastgestelde Richtlijnen voor het opstellen van de Handleiding vastzetten lading (Guidelines for the preparation of the Cargo Securing Manual).
2. Op schepen die zijn ingericht voor het vervoer van standaardlading, mag worden volstaan met een verkorte versie van de Handleiding vastzetten lading.

### Artikel  29  

De bevoegde autoriteiten, bedoeld in de op grond van Hoofdstuk VII, deel A, van het SOLAS-verdrag toepasselijke IMDG-Code zijn voor de in Aruba, Curaçao, onderscheidenlijk Sint Maarten geregistreerde schepen: de onderscheidenlijke Ministers, verantwoordelijk voor scheepvaartaangelegenheden. 

###Artikel 30 

####EmS-Gids (IMO)

1. Aan boord van een schip waarmee gevaarlijke stoffen als bedoeld in hoofdstuk VII van het SOLAS-verdrag worden vervoerd, is een Nederlandstalige uitgave van de EmS-Gids aanwezig.
2. Aan boord van schepen waarop de in voorschrift V/14.3 van het SOLAS-verdrag bedoelde werktaal niet het Nederlands is, is in afwijking van het eerste lid een Engelstalige uitgave van de EmS-Gids aanwezig.

###Hoofdstuk 5 

####Verplichtingen van de kapitein

###§ 1 

####Algemene bepalingen

###Artikel 31 

####Voorschriften voor bijzondere scheepstypen (IMO)

De kapitein van een schip waarvoor een certificaat, behorende bij de MODU-Code 1979, de MODU-Code 1989, de DSC-Code of de SPS-Code, benodigd is, draagt er zorg voor dat aan boord van het schip de in de desbetreffende Code opgenomen voorschriften en verplichtingen worden nageleefd.

###Artikel 32 

####Beheer medische uitrusting

1. De kapitein draagt er zorg voor dat de aan boord aanwezige medische uitrusting in goede staat verkeert en zonodig wordt aangevuld of vernieuwd.
2. De [artikelen 2](../../../../../../../../ministeriele-regeling/regeling/medische/uitrusting/aan/boord/van/zeeschepen/BWBR0007663/README.md) en [3 van de Regeling medische uitrusting aan boord van zeeschepen](../../../../../../../../ministeriele-regeling/regeling/medische/uitrusting/aan/boord/van/zeeschepen/BWBR0007663/README.md) zijn van toepassing.

###Artikel 33 

####Incidenten met gevaarlijke stoffen (IMO)

1. De kapitein van een schip waarmee gevaarlijke stoffen als bedoeld in hoofdstuk VII van het SOLAS-verdrag worden vervoerd, draagt er bij een incident met die stoffen zorg voor dat de in de EmS-Gids opgenomen procedures worden gevolgd.
2. Meldingen van incidenten met gevaarlijke stoffen als bedoeld in voorschrift VII/6 of VII/7-4 van het SOLAS-verdrag voldoen aan de bij resolutie A.851(20) van de Algemene Vergadering van de IMO aangenomen Richtlijnen voor het rapporteren van incidenten met gevaarlijke, schadelijke of milieuverontreinigende stoffen (Guidelines for reporting incidents involving dangerous goods, harmful substances and/or marine pollutants).

###Artikel 34 

####Bijhouden dagboeken

De kapitein draagt er zorg voor dat de aan boord aanwezige dagboeken worden bijgehouden met inachtneming van hetgeen dienaangaande in de op grond van deze regeling toepasselijke Codes is bepaald.

###§ 2 

####Vrijstellingen

###Artikel 35 

####Beproeven van stuurinrichting op korte reizen (SOLAS)

Schepen waarmee geregeld korte reizen als bedoeld in voorschrift III/3.22 van het SOLAS-verdrag worden ondernomen, zijn vrijgesteld van de in voorschrift V/26 van dat verdrag opgenomen verplichting om voorafgaand aan elke reis de stuurinrichting te beproeven, met dien verstande dat de stuurinrichting ten minste eenmaal per week wordt beproefd.

###Artikel 36 

####Niet-werktuiglijk voortbewogen schepen

1. Schepen die niet zijn voorzien van middelen tot werktuiglijke voortstuwing, zijn vrijgesteld van de voorschriften V/26 tot en met V/28 van het SOLAS-verdrag.
2. De [artikelen 64 van het besluit](../../../../../../../../rijksKB/schepenbesluit/2004/BWBR0016880/README.md) en 34 van deze regeling zijn niet van toepassing op schepen als bedoeld in het eerste lid.

###Hoofdstuk 6 

####Slotbepalingen

### Artikel  37  

####Bekendmaking van Codes e.d.

Van de wijze van bekendmaking van de op grond van deze regeling toepasselijke Codes, resoluties en circulaires van de IMO wordt mededeling gedaan in de Landscourant van Aruba, in de Curaçaosche Courant en de Landscourant van Sint Maarten. 

### Artikel  38  

####Wijzigingen van Codes e.d.

1.  [Artikel 71, eerste tot en met derde lid, van het besluit](../../../../../../../../rijksKB/schepenbesluit/2004/BWBR0016880/README.md) is van overeenkomstige toepassing op de ingevolge deze regeling toepasselijke Codes, resoluties en circulaires van de IMO.   
2.  Ministeriële besluiten op grond van het eerste lid worden bekendgemaakt in de Staatscourant, de Landscourant van Aruba, de Curaçaosche Courant en de Landscourant van Sint Maarten.  

###Artikel 39 

####Inwerkingtreding

Deze regeling treedt in werking op 1 januari 2005, met uitzondering van de artikelen 4, tweede lid, en 5, tweede lid, die in werking treden op het tijdstip waarop [artikel 6 van het Schepenbesluit 2004](../../../../../../../../rijksKB/schepenbesluit/2004/BWBR0016880/README.md) in werking treedt.

### Artikel  40  

Deze regeling wordt aangehaald als: Regeling veiligheid Arubaanse, Curaçaose en Sint Maartense zeeschepen. 
Deze regeling zal met de toelichting in de Staatscourant, in de Curaçaosche Courant en in het Afkondigingsblad van Aruba worden geplaatst.

De 
Minister van Verkeer en Waterstaat, 
K.M.H.Peijs
