<meta http-equiv='Content-Type' content='text/html; charset=utf-8' />

##Regeling van de Staatssecretaris van Economische Zaken van 23 september 2009, nr. WJZ / 9167013, houdende de vaststelling van de tarieven voor het bel-me-niet-register en de bestandsindeling (Regeling tarieven bel-me-niet-register)

De Staatssecretaris van Economische Zaken,  
Gelet op artikel 16.1, zesde lid, van de Telecommunicatiewet en; artikel 12, vierde lid, van het Besluit bel-me-niet-register;
Besluit:    

### Artikel  1  

In deze regeling wordt verstaan onder: 

a. *markeerbestand:* het bestand, bedoeld in artikel 12, tweede lid, van het Besluit bel-me-niet-register;  

b. *record:* een bestandsdeel waarin de gegevens van één persoon zijn vermeld;  

c. *ontdubbelingsbestand:* het bestand, bedoeld in artikel 12, eerste lid, van het Besluit bel-me-niet-register;  

d. *callcenter:* een onderneming die als dienst aanbiedt natuurlijke personen te benaderen door middel van telefonische oproepen, met het doel daardoor communicatie als bedoeld in artikel 11.7, vijfde lid, van de wet aan te bieden;  

e. *gebruiker:* degene die de communicatie, bedoeld in artikel 11.7, vijfde lid, van de wet, aanbiedt.    

### Artikel  2  

1.  Een gebruiker die door de beheerder in een markeerbestand wil laten aangeven welke telefoonnummers in het register zijn opgenomen, maakt daartoe gebruik van het online formulier dat de beheerder aanbiedt.   
2.  Hij geeft in ieder geval de gegevens op die de beheerder nodig heeft voor de administratie waaronder: naam en adres van degene die het bestand ontvangt, naam en adres van de gebruiker, het merk of de dienst en de campagne ten behoeve waarvan de download plaatsvindt.   

### Artikel  3  

De gebruiker die de dienst van de beheerder afneemt om in een markeerbestand aan te geven welke telefoonnummers in het register zijn opgenomen is daarvoor per merk of dienst een bedrag verschuldigd van: 

a. € 302,50 voor ten hoogste 10.000 records;  

b. € 687,50 voor meer dan 10.000 en ten hoogste 25.000 records;  

c. € 1430,– voor meer dan 25.000 en ten hoogste 75.000 records.    

### Artikel  4  

1.  Een gebruiker die een ontdubbelingsbestand wil ontvangen, maakt daartoe gebruik van het online formulier dat de beheerder aanbiedt.   
2.  De in het eerste lid bedoelde gebruiker geeft in ieder geval de gegevens op die de beheerder nodig heeft voor de administratie, waaronder: naam en adres van degene die het bestand ontvangt, naam en adres van de gebruiker, het merk of de dienst en de campagne ten behoeve waarvan de download plaatsvindt.   

### Artikel  5  

1.  De gebruiker die het ontdubbelingsbestand van de beheerder door middel van een online verbinding ontvangt is daarvoor per merk of dienst een bedrag verschuldigd van € 550,– per jaar vermeerderd met € 825,– per keer dat het bestand wordt gedownload.   
2.  Indien de gebruiker gedurende het gehele jaar het ontdubbelingsbestand wil ontvangen, dan is hij daarvoor per merk of dienst per jaar een bedrag verschuldigd van € 11.275,–.   

### Artikel  6  

1.  Een callcenter dat het ontdubbelingsbestand van de beheerder door middel van een online verbinding ontvangt, is daarvoor jaarlijks een bedrag verschuldigd van € 1.925,–.   
2.  Aan het gebruik van het bestand, bedoeld in het eerste lid, kunnen door de beheerder voorwaarden worden gesteld.   

### Artikel  6a  

In geval de gebruiker uitsluitend communicatie aanbiedt met een charitatief doel, worden de in artikelen 3, 5 en 6 genoemde bedragen vermenigvuldigd met factor 0,8403.  

### Artikel  7  

1.  Het ontdubbelingsbestand bestaat uit records die zijn opgebouwd op de in bijlage 1 beschreven wijze.   
2.  Het markeerbestand bestaat uit records die zijn opgebouwd op de in bijlage 2 beschreven wijze.   
3.  De beheerder kan het ontdubbelingsbestand tevens op andere wijze dan bedoeld in het eerste lid, aanbieden, waaronder gecomprimeerd.   

### Artikel  8  

Deze regeling wordt aangehaald als: Regeling tarieven bel-me-niet-register.  

### Artikel  9  

Deze regeling treedt in werking met ingang van 1 oktober 2009.  
Deze regeling zal met toelichting in de Staatscourant worden geplaatst.   

’s-Gravenhage 
28 september 2009   

De 
Staatssecretaris van Economische Zaken, 
F.Heemskerk  

### Bijlage  1  

Recordlengte: 362 Volgorde: Postcode huisnummer  

| Rubriek nr.  | Positie  | Aantal posities  | Omschrijving  | Bijzonderheden  |
|---|---|---|---|---|
| 04  | 001–008  | 8  | Registratienummer  | --- |
| 41  | 009–020  | 12  | Voorletter(s)  | --- |
| 42  | 021–040  | 20  | Voorvoegsel(s)  | --- |
| 43  | 041–090  | 50  | Familienaam  | --- |
| 17  | 091–091  | 1  | Sekse code  | 0 = onbekend  1 = de heer  3 = mevrouw  4 = familie  5 = de heer/mevr.  |
| 21  | 092–121  | 30  | Straatnaam  | --- |
| 26  | 122–133  | 12  | Huisnummer  | Pos. 1–5: huisnr  Pos. 6–12: toevoeging  |
| 28  | 134–139  | 6  | Postcode  | Links zonder spatie  |
| 22  | 140–169  | 30  | Woonplaats  | --- |
| 13  | 170–173  | 4  | Opvoerdatum  | MMJJ  |
| 44  | 174–179  | 6  | Datum uit bestand  | JJJJMM  |
| 45  | 180–183  | 3  | Netnummer  | --- |
| 46  | 184–190  | 7  | Abonneenummer  | --- |
| 47  | 191–359  | 169  | Filler  | --- |
| 12  | 360–361  | 2  | Soort adres  | Altijd ‘20’  |
| --- | 362–362  | 1  | Filler  | --- |

### Bijlage  2  

Recordlengte: 29  

| Positie  | Aantal posities  | Omschrijving  |
|---|---|---|
| 001–008  | 8  | Registratienummer Bel-me-niet  |
| 009–013  | 4  | Netnummer  |
| 014–021  | 7  | Abonneenummer  |
| 021–029  | 8  | Opvoerdatum/Datum van inschrijving  |

