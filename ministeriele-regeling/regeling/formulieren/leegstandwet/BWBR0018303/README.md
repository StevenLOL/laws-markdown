<meta http-equiv='Content-Type' content='text/html; charset=utf-8' />

##Regeling van de Minister van Volkshuisvesting, Ruimtelijke Ordening en Milieubeheer van 3 mei 2005, Directie Juridische Zaken, Afdeling Wetgeving, nr. MJZ2005052804, houdende vaststelling van de modellen, bedoeld in artikel 15, tweede en vierde lid, van de Leegstandwet (Regeling formulieren Leegstandwet)

De Minister van Volkshuisvesting, Ruimtelijke Ordening en Milieubeheer,
Gelet op [artikel 15, tweede lid, van de Leegstandwet](../../../../../wet/leegstandwet/BWBR0003403/README.md);
Besluit:

###Artikel 1 

De aanvraag van een vergunning tot tijdelijke verhuur van een leegstaande woning of een leegstaand gebouw als bedoeld in [artikel 15, eerste lid, van de Leegstandwet](../../../../../wet/leegstandwet/BWBR0003403/README.md) wordt gedaan met gebruikmaking van een formulier overeenkomstig bijlage I bij deze regeling.

### Artikel  2  

De aanvraag tot verlenging van de vergunning tot tijdelijke verhuur van een leegstaande woning of een leegstaand gebouw, bedoeld in [artikel 15, zesde lid, van de Leegstandwet](../../../../../wet/leegstandwet/BWBR0003403/README.md), wordt gedaan met gebruikmaking van een formulier overeenkomstig bijlage II bij deze regeling. 

###Artikel 3 

De [regeling van de Staatssecretaris van Volkshuisvesting, Ruimtelijke Ordening en Milieubeheer van 5 november 1985, houdende vaststelling van de modellen, bedoeld in artikel 15, tweede en vierde lid, van de Leegstandwet](../../../../../ministeriele-regeling/regeling/vaststelling/modellen/formulieren/leegstandswet/BWBR0003876/README.md) (Stcrt. 221) wordt ingetrokken.

###Artikel 4 

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.

###Artikel 5 

Deze regeling wordt aangehaald als: Regeling formulieren Leegstandwet.
Deze regeling zal met de toelichting in de Staatscourant worden geplaatst.

Den Haag
3 mei 2005

De 
Minister van Volkshuisvesting, Ruimtelijke Ordening en Milieubeheer, 
S.M.Dekker

### Bijlage I  

####bij de Regeling formulieren Leegstandwet

####Aanvraag vergunning tot tijdelijke verhuur van leegstaande woonruimte

(Lees voor u dit formulier invult eerst de toelichting) ![252016](http://wetten.overheid.nl/Illustration/252016)
![252017](http://wetten.overheid.nl/Illustration/252017)
![252018](http://wetten.overheid.nl/Illustration/252018)

####Toelichting op het formulier ‘aanvraag vergunning tot tijdelijke verhuur op basis van de [Leegstandwet](../../../../../wet/leegstandwet/BWBR0003403/README.md)’

### 1  

####Algemene informatie

De [Leegstandwet](../../../../../wet/leegstandwet/BWBR0003403/README.md) voorziet in de mogelijkheid om leegstaande woonruimte in een gebouw of in een voor de verkoop of sloop of vernieuwbouw bestemde woning tijdelijk te verhuren. Daartoe is een vergunning nodig van burgemeester en wethouders van de gemeente, waarbinnen de woning of het gebouw is gelegen. Tijdelijke verhuur is alleen mogelijk bij: 

A. woonruimte in een gebouw; Onder een gebouw wordt hier verstaan een bouwwerk dat blijkens zijn constructie dan wel inrichting bestemd is voor doeleinden van groepsgewijze huisvesting, van verzorging of verpleging, van logiesverschaffing, van administratie of van onderwijs of voor een samenstel van twee of meer van deze doeleinden.  

B. woonruimte in een voor de verkoop bestemde woning welke: 

1. nimmer bewoond is geweest (zoals een nieuwbouwwoning of een bestaand gebouw dat voor de eerste maal tot woonruimte wordt bestemd), of  

2. gedurende een tijdvak van ten minste twaalf maanden voorafgaand aan het tijdstip waarop de woning laatstelijk geheel is komen leeg te staan, onafgebroken geheel of grotendeels door de eigenaar als eigenaar bewoond is geweest, of  

3. in haar geheel binnen een tijdvak van twaalf maanden voorafgaande aan het tijdstip van leegkomen voor bewoning is gereedgekomen en gedurende het overblijvende gedeelte van dat tijdvak onafgebroken geheel of grotendeels door de eigenaar als eigenaar bewoond is geweest, of  

4. gedurende een tijdvak van tien jaren voorafgaande aan het tijdstip waarop de vergunning om tijdelijk te verhuren is aangevraagd, niet langer dan gedurende een al dan niet aaneengesloten tijdvak van drie jaren geheel of grotendeels als woonruimte verhuurd is geweest.    

C. woonruimte in een voor verhuur bestemde woning welke ten tijde van het aanvragen van de vergunning bestemd is voor afbraak of voor vernieuwbouw.   In alle overige gevallen is deze regeling van tijdelijke verhuur niet van toepassing. Zoals aangegeven is vergunning vereist van burgemeester en wethouders van de gemeente, waarbinnen de woning of het gebouw, dat men tijdelijk wil verhuren, is gelegen. Indien de gevraagde vergunning wordt verleend, zijn de [artikelen 206 lid 3](../../../../../wet/burgerlijk/wetboek/boek/7/BWBR0005290/README.md), [232](../../../../../wet/burgerlijk/wetboek/boek/7/BWBR0005290/README.md), [242](../../../../../wet/burgerlijk/wetboek/boek/7/BWBR0005290/README.md), [269 leden 1 en 2](../../../../../wet/burgerlijk/wetboek/boek/7/BWBR0005290/README.md), [270 leden 4 tot en met 8](../../../../../wet/burgerlijk/wetboek/boek/7/BWBR0005290/README.md), [272 tot en met 277](../../../../../wet/burgerlijk/wetboek/boek/7/BWBR0005290/README.md), [278 leden 1 en 2](../../../../../wet/burgerlijk/wetboek/boek/7/BWBR0005290/README.md) en [281 van Boek 7 van het Burgerlijk Wetboek](../../../../../wet/burgerlijk/wetboek/boek/7/BWBR0005290/README.md) op de huurovereenkomst van tijdelijke huur en verhuur niet van toepassing. Dit betekent dat de huurder na afloop van de tijdelijke huurovereenkomst geen aanspraak heeft op huurbescherming ingevolge het Burgerlijk Wetboek. In plaats daarvan zijn de dwingende voorschriften inzake huurbescherming van de [Leegstandwet](../../../../../wet/leegstandwet/BWBR0003403/README.md) van toepassing (artikel 16). De verschuldigde huurprijs voor woonruimte in een voor de verkoop bestemde woning kan vrij overeengekomen worden tussen de verhuurder en de huurder. De verschuldigde huurprijs voor woonruimte in een gebouw en voor woonruimte in een voor afbraak of voor vernieuwbouw bestemde woning kan niet hoger zijn dan de door burgemeester en wethouders in de vergunning vermelde huurprijs. Burgemeester en wethouders leggen aan de bepaling van deze huurprijs het woningwaarderingsstelsel van het Besluit huurprijzen woonruimte ten grondslag. De in de vergunning vastgelegde huurprijs treedt in de plaats van een hogere huurprijs indien deze tussen partijen zou zijn overeengekomen. Een vergunning voor woonruimte in een gebouw voor het gebruik waarvan een omgevingsvergunning als bedoeld in [artikel 2.1, eerste lid, onderdeel c, van de Wet algemene bepalingen omgevingsrecht](../../../../../wet/wet/algemene/bepalingen/omgevingsrecht/BWBR0024779/README.md) is verleend, wordt verleend voor de duur van de omgevingsvergunning met een maximum van 10 jaren. Deze vergunning kan niet verlengd worden. Een vergunning voor woonruimte in een voor de verkoop bestemde woning wordt verleend voor de periode van 5 jaren. Deze vergunning kan niet verlengd worden. Een vergunning voor woonruimte in een gebouw voor het gebruik waarvan *geen* omgevingsvergunning als bedoeld in [artikel 2.1, eerste lid, onderdeel c, van de Wet algemene bepalingen omgevingsrecht](../../../../../wet/wet/algemene/bepalingen/omgevingsrecht/BWBR0024779/README.md) is verleend, wordt verleend voor een periode van 2 jaren. Deze vergunning kan telkens verlengd worden met 1 jaar tot de gehele duur van de vergunning (inclusief de verlengingen) 10 jaren bedraagt. Een vergunning voor woonruimte in een voor verhuur bestemde woning welke is bestemd voor afbraak of voor vernieuwbouw wordt verleend voor 2 jaren. Deze vergunning kan telkens verlengd worden met 1 jaar tot de gehele duur van de vergunning (inclusief de verlengingen) 7 jaren bedraagt. 

### 2  

####Toelichting met betrekking tot de invulling

####Punten 1 en 2

De naam en het adres van de eigenaar van de woonruimte, alsmede de aard en de plaatselijke aanduiding van de woning of het gebouw moeten worden vermeld. Eventueel kan worden volstaan met de kadastrale aanduiding van het perceel waar de woning of het gebouw is gelegen. Onder eigenaar wordt verstaan degene, die bevoegd is tot het in gebruik geven van een woning of een gebouw. 

####Punt 3

In de eerste plaats moet u één van de vakken A, B, of C aankruisen. Dit is afhankelijk van de woonruimte waarvoor u de vergunning aanvraagt. Indien u vak A hebt aangekruist moet u ook een ondervak aankruisen. Ofwel betreft het woonruimte waarvan voor het gebruik ervan een omgevingsvergunning als bedoeld in [artikel 2.1, eerste lid, onderdeel c, van de Wet algemene bepalingen omgevingsrecht](../../../../../wet/wet/algemene/bepalingen/omgevingsrecht/BWBR0024779/README.md) is verleend. Het betreft dan bouwwerken die in beginsel geen woonbestemming hebben maar waarvoor in de omgevingsvergunning een tijdelijke ontheffing is verleend, waardoor ze als woonruimte gebruikt mogen worden gedurende de in die vergunning aangegeven termijn. In dit geval wordt u gevraagd om een kopie van de desbetreffende omgevingsvergunning bij uw aanvraag te voegen. Ofwel betreft het woonruimte in een gebouw waarvan voor het gebruik ervan *geen *omgevingsvergunning is vereist. Het betreft gebouwen die reeds een woonbestemming hebben. Indien u vak B hebt aangekruist, moet u aangeven welk ondervak van toepassing is. Indien u vak C hebt aangekruist, moet u ook de datum aangeven wanneer de afbraak of vernieuwbouw van de woning zal plaatsvinden. Het formulier bevat de wettelijke teksten. (zie ook de algemene informatie in deze toelichting) 

####Punt 4

De vragen onder dit punt moeten alleen beantwoord worden indien het een woonruimte betreft in een voor verkoop bestemde woning (indien u bij punt 3 B heeft aangekruist). Indien u de aanvraag indient als natuurlijke persoon, mag u tegelijkertijd maximaal 2 woonruimten in een voor verkoop bestemde woning verhuren met een vergunning op basis van de [Leegstandwet](../../../../../wet/leegstandwet/BWBR0003403/README.md). Het gaat hier om nog geldende vergunningen voor woonruimte in een voor de verkoop bestemde woning. Hieronder wordt zowel verstaan vergunningen die betrekking hebben op twee woonruimten in dezelfde woning als woonruimten in twee verschillende woningen. Het betreft zowel vergunningen die zijn afgegeven door het college van burgemeester en wethouders van de gemeente waar u deze aanvraag indient, als vergunningen voor woonruimte in andere Nederlandse gemeenten. U dient een kopie van deze nog geldende vergunning mee te zenden bij dit aanvraagformulier. Enkel vergunningen voor woonruimte in voor de verkoop bestemde woningen moeten worden gemeld. Geldende vergunningen voor woonruimte in een gebouw en of in een woning bestemd voor sloop- of vernieuwbouw worden niet meegerekend en dienen dus ook niet vermeld te worden. 

####Punt 5

Onder dit punt worden vermeld de naam en het huidige adres van de aanstaande tijdelijke huurder(s) en het aantal personen dat in de woonruimte tijdelijk zal worden gehuisvest. Vervolgens wordt ook de overeengekomen huurprijs vermeld. Met betrekking tot woonruimte in een voor de verkoop bestemde woning bent u zelf vrij een huurprijs met de huurder overeen te komen. Bij woonruimte in een gebouw of woonruimte in een voor sloop- of vernieuwbouw bestemde woning stellen burgemeester en wethouders de maximale huurprijs vast. Burgemeester en wethouders leggen aan de berekening van de huurprijs het woningwaarderingsstelsel ten grondslag. Indien u een hogere huurprijs bent overeengekomen dan de door burgemeester en wethouders vastgestelde maximale huurprijs, dan treedt de door burgemeester en wethouders in de vergunning vastgestelde huurprijs in de plaats van de overeengekomen huurprijs. 

####Punt 6

Onder dit punt dient een omschrijving van de tijdelijk te verhuren woonruimte (eengezinswoning, etagewoning, portiekwoning, etc.) te worden vermeld. 

####Punt 7

Onder dit punt dient u aan te geven of u voor dezelfde woonruimte reeds eerder een vergunning voor tijdelijke verhuur op basis van de [Leegstandwet](../../../../../wet/leegstandwet/BWBR0003403/README.md) heeft aangevraagd, alsmede wat de einddatum van die vergunning (inclusief de verlengingen) was. Een vergunning voor dezelfde woonruimte wordt immers slechts verleend indien die woonruimte voor de duur van tenminste 5 jaren onmiddellijk voorafgaand aan het tijdstip waarop de vergunning wordt verleend, werd verhuurd of gebruikt zonder vergunning op basis van de Leegstandwet. Met andere woorden: er moet een periode van 5 jaren zijn tussen twee vergunningen tot tijdelijke verhuur op basis van de Leegstandwet. 

####Punt 8

De verhuurder moet hier aangeven om welke reden hij tot deze aanvraag overgaat. Dit zal bij voorbeeld kunnen zijn voorgenomen verkoop, verbouwing of afbraak. Ook overige van belang zijnde gegevens dienen onder dit punt te worden vermeld, zoals de ingangsdatum van de leegstand en de reden waarom geen normale huurovereenkomst kan worden aangegaan. Bij voorgenomen verkoop dient hier tevens de vraagprijs te worden vermeld. 

####Punt 9

In veel gemeenten is een huisvestingsvergunning vereist voor een aantal woningen. Nadere inlichtingen kunnen worden verkregen bij de gemeente. Indien een huisvestingsvergunning is vereist dient u aan te geven wanneer u deze voor de desbetreffende woning hebt aangevraagd, alsmede indien deze reeds verleend is de datum van de vergunning. 

####Punt 10

Hier kunt u eventuele bijzonderheden vermelden die van invloed kunnen zijn bij de beoordeling van uw aanvraag. 
Met de ondertekening van de aanvraag verklaart u mede dat u deze naar waarheid hebt ingevuld. Indien u onjuiste gegevens verschaft in de aanvraag, kan u een bestuurlijke boete worden opgelegd die ten hoogste bedraagt het bedrag dat is vastgesteld voor de derde categorie, bedoeld in [artikel 23, vierde lid, van het Wetboek van Strafrecht](../../../../../wet/wet/van/3/maart/1881/BWBR0001854/README.md). Vergeet niet de noodzakelijke bijlagen toe te voegen. 

### Bijlage II  

####bij de Regeling formulieren Leegstandwet

####Aanvraag verlenging vergunning tot tijdelijke verhuur van leegstaande woonruimte

(Lees voor u dit formulier invult eerst de toelichting) 
![252019](http://wetten.overheid.nl/Illustration/252019)
![252020](http://wetten.overheid.nl/Illustration/252020)

####Toelichting op het formulier ‘aanvraag verlenging vergunning tot tijdelijke verhuur op basis van de [Leegstandwet](../../../../../wet/leegstandwet/BWBR0003403/README.md)’

### 1  

####Algemene informatie

Het formulier aanvraag verlenging vergunning tot tijdelijke verhuur op basis van de [Leegstandwet](../../../../../wet/leegstandwet/BWBR0003403/README.md) moet worden gebruikt ter verkrijging van een verlenging van de periode waarvoor aanvankelijk de vergunning tot tijdelijke verhuur is verleend. Een vergunning voor een woonruimte in een gebouw voor het gebruik waarvan *geen* omgevingsvergunning als bedoeld in [artikel 2.1, eerste lid, onderdeel c, van de Wet algemene bepalingen omgevingsrecht](../../../../../wet/wet/algemene/bepalingen/omgevingsrecht/BWBR0024779/README.md) is verleend, wordt verleend voor een periode van maximaal 2 jaren. Deze vergunning kan telkens verlengd worden met maximaal 1 jaar tot de gehele duur van de vergunning (inclusief de verlengingen) 10 jaren bedraagt. Onder een gebouw wordt verstaan een bouwwerk dat blijkens zijn constructie dan wel inrichting bestemd is voor doeleinden van groepsgewijze huisvesting, van verzorging of verpleging, van logiesverschaffing, van administratie of van onderwijs of voor een samenstel van twee of meer van deze doeleinden. Een vergunning voor een woonruimte in een voor verhuur bestemde woning welke is bestemd voor afbraak of voor vernieuwbouw wordt verleend voor maximaal 2 jaren. Deze vergunning kan telkens verlengd worden met maximaal 1 jaar tot de gehele duur van de vergunning (inclusief verlengingen) 7 jaren bedraagt. Een vergunning voor woonruimte in een voor de verkoop bestemde woning of voor woonruimte in een gebouw voor het gebruik waarvan een omgevingsvergunning als bedoeld in [artikel 2.1, eerste lid, onderdeel c, van de Wet algemene bepalingen omgevingsrecht](../../../../../wet/wet/algemene/bepalingen/omgevingsrecht/BWBR0024779/README.md) is verleend, kan niet worden verlengd. Voor vergunningen voor die woonruimte die zijn verleend vóór 1 juli 2013, worden per 1 juli 2013 de nieuwe vergunningtermijnen van kracht. Een aanvraag voor verlenging van de vergunning is daarvoor niet nodig. De vergunninghouder kan wel, als de gemeente dat nog niet heeft gedaan, aan de gemeente vragen om (schriftelijk) te bevestigen dat de vergunning voor totaal 5 jaren respectievelijk de duur van de omgevingsvergunning (met een maximum van 10 jaren) geldt, alsmede de nieuwe einddatum van de vergunning aan te geven. Het verzoek tot verlenging kan uiterlijk tot het tijdstip waarop de vergunning haar geldigheid verliest worden ingediend. 

### 2  

####Toelichting met betrekking tot de invulling.

####Punt 1

Enkel een vergunning voor woonruimte in een gebouw voor het gebruik waarvan *geen* omgevingsvergunning als bedoeld in [artikel 2.1, eerste lid, onderdeel c, van de Wet algemene bepalingen omgevingsrecht](../../../../../wet/wet/algemene/bepalingen/omgevingsrecht/BWBR0024779/README.md) is verleend, en een vergunning voor woonruimte in een voor de verhuur bestemde woning welke is bestemd voor afbraak of voor vernieuwbouw, kan worden verlengd. U dient aan te geven op welk soort woonruimte de aanvraag tot verlenging betrekking heeft. Daarnaast dient u de plaatselijke aanduiding van de woning of het gebouw (adres) of de kadastrale aanduiding van het perceel waar de woning of het gebouw is gelegen te vermelden. 

####Punt 2

Bij dit punt dient de naam en het adres van de eigenaar te worden ingevuld. Onder eigenaar wordt verstaan degene, die bevoegd is tot het in gebruik geven van een woning of een gebouw. 

####Punt 3

Bij dit punt dient u de datum en het kenmerk van de vergunning tot tijdelijke verhuur en de datum waarop deze vergunning afloopt in te vullen. 

####Punt 4

Bij dit punt dient u de namen en de aantallen huurders in te vullen. Vervolgens mag niet ontbreken het bedrag van de voorgestelde huurprijs. Burgemeester en wethouders stellen de maximale huurprijs vast. Burgemeester en wethouders leggen aan de berekening van maximale huurprijs het woningwaarderingsstelsel ten grondslag. Indien u een hogere huurprijs bent overeengekomen dan de door burgemeester en wethouders vastgestelde maximale huurprijs, dan treedt de door burgemeester en wethouders in de vergunning vastgestelde maximale huurprijs in plaats van de overeengekomen huurprijs. 

####Punt 5

Alle wijzigingen die hebben voorgedaan ten opzichte van de aanvraag van de vergunning dient u hier te melden. 

####Punt 6

De eigenaar moet hier aangeven om welke reden hij tot deze aanvraag overgaat. Dit zal bij voorbeeld kunnen zijn vertraging van een verbouwing of afbraak. 

####Punt 7

Hier kunt u eventuele bijzonderheden vermelden die van invloed kunnen zijn bij de beoordeling van uw aanvraag. 
Met de ondertekening van de aanvraag verklaart u mede dat u deze naar waarheid hebt ingevuld. Indien u onjuiste gegevens verschaft in de aanvraag, kan u een bestuurlijke boete worden opgelegd die ten hoogste bedraagt het bedrag dat is vastgesteld voor de derde categorie, bedoeld in [artikel 23, vierde lid, van het Wetboek van Strafrecht](../../../../../wet/wet/van/3/maart/1881/BWBR0001854/README.md). 

