<meta http-equiv='Content-Type' content='text/html; charset=utf-8' />

##Regeling van de Staatssecretaris van Economische Zaken van 2 december 2013, nr. WJZ/13199378, houdende de uitvoering van de Europese marktordening voor zuivel (Regeling marktordening zuivel)

De Staatssecretaris van Economische Zaken;  
Gelet op de artikelen 122, eerste lid, onderdeel a, onder iii bis, 126 bis tot en met 126 sexies en 185 septies van Verordening (EU) nr. 1234/2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten (‘integrale-GMO-verordening’) (PbEU 2007, L 299);

Verordening (EG) nr. 657/2008 van de Commissie van 10 juli 2008 houdende bepalingen voor de uitvoering van Verordening (EG) nr. 1234/2007 van de Raad ten aanzien van de toekenning van communautaire steun voor de verstrekking van melk en bepaalde zuivelproducten aan leerlingen in onderwijsinstellingen;

Uitvoeringsverordening (EU) nr. 511/2012 van de Commissie van 15 juni 2012 inzake kennisgevingen met betrekking tot producenten- en brancheorganisaties en contractuele onderhandelingen en betrekkingen als bedoeld in Verordening (EG) nr. 1234/2007 van de Raad in de sector melk en zuivelproducten (PbEU 2012, L 156);

De [artikelen 13, eerste lid, onderdeel b](../../../../../wet/landbouwwet/BWBR0002252/README.md), en [19 van de Landbouwwet](../../../../../wet/landbouwwet/BWBR0002252/README.md);
Besluit:     
### Hoofdstuk  1  

####Definities en verwijzingen

### Artikel  1:1  

In deze regeling wordt verstaan onder: 

*minister*: Minister van Economische Zaken;

*NVWA:* Nederlandse Voedsel- en Warenautoriteit van het Ministerie van Economische Zaken;  

*Uitvoeringsverordening 511/2012:* Uitvoeringsverordening (EU) nr. 511/2012 van de Commissie van 15 juni 2012 inzake kennisgevingen met betrekking tot producenten- en brancheorganisaties en contractuele onderhandelingen en betrekkingen als bedoeld in Verordening (EG) nr. 1234/2007 van de Raad in de sector melk en zuivelproducten (PbEU 2012, L 156);  

*Verordening 1234/2007:* Verordening (EU) nr. 1234/2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten (‘integrale-GMO-verordening’) (PbEU 2007, L 299);  

*Verordening 657/2008:* Verordening (EG) nr. 657/2008 van de Commissie van 10 juli 2008 houdende bepalingen voor de uitvoering van Verordening (EG) nr. 1234/2007 van de Raad ten aanzien van de toekenning van communautaire steun voor de verstrekking van melk en bepaalde zuivelproducten aan leerlingen in onderwijsinstellingen.   

### Hoofdstuk  2  

####Erkenning producentenorganisaties

### Artikel  2:1  

1.  De minister erkent als producentenorganisatie in de sector melk en zuivelproducten een rechtspersoon, of een duidelijk omschreven onderdeel daarvan, die voldoet aan de artikelen 122, eerste alinea, onderdelen a, onderdeel iii bis, b en c, en 126 bis, eerste lid, van Verordening 1234/2007.   
2.  Een producentenorganisatie als bedoeld in het eerste lid voor producenten van koemelk beschikt over ten minste 150 leden die geen lid zijn van een andere producentenorganisatie en die op hun bedrijf melk produceren met een minimum hoeveelheid afzetbare rauwe melk van 90.000 ton per kalenderjaar.   
3.  Een producentenorganisatie als bedoeld in het eerste lid voor producenten van geitenmelk of biologische koemelk beschikt over ten minste 20 leden die geitenmelk of biologische koemelk produceren, die geen lid zijn van een andere producentenorganisatie en die op hun bedrijf melk produceren met een minimum hoeveelheid afzetbare rauwe melk van 9.000 ton per kalenderjaar.  

### Artikel  2:2  

1.  Een verzoek om erkenning als bedoeld in Artikel 2:1 wordt ingediend bij de minister op een formulier dat door de minister beschikbaar is gesteld.   
2.  Een verzoek als bedoeld in het eerste lid gaat vergezeld van: 

a. een afschrift of een uittreksel als bedoeld in [artikel 22, eerste lid, van de Handelsregisterwet 2007](../../../../../wet/handelsregisterwet/2007/BWBR0021777/README.md);  

b. de statuten waarmee de rechtspersoon is opgericht met vermelding van het specifiek doel van de rechtspersoon als bedoeld in artikel 122, eerste alinea, onderdeel c, van Verordening 1234/2007 en waaruit blijkt dat wordt voldaan aan het bepaalde in artikel 122, eerste alinea, onderdeel b, en 126bis, onderdelen c en d, van Verordening 1234/2007, en  

c. gegevens waaruit blijkt dat de rechtspersoon voldoet aan Artikel 2:1, tweede of derde lid.     
3.  Een producentenorganisatie meldt wijzigingen in de gegevens, bedoeld in het eerste en tweede lid, onverwijld schriftelijk aan de minister.  

### Artikel  2:3  

1.  Een op grond van Artikel 2:1, eerste lid, erkende producentenorganisatie dient uiterlijk 15 februari bij de minister een verantwoording in van de hoeveelheid rauwe melk die in het voorafgaande kalenderjaar door de individuele leden is afgezet.   
2.  Bij de verantwoording wordt een verklaring gevoegd omtrent de juistheid van de vermelde gegevens door een accountant die is ingeschreven in het register, bedoeld in [artikel 36, eerste lid, van de Wet op het accountantsberoep](../../../../../wet/wet/op/het/accountantsberoep/BWBR0032573/README.md).  

### Artikel  2:4  

1.  Een overeenkomstig Artikel 2:1, eerste lid, erkende producentenorganisatie meldt de minister de aan een verwerker van rauwe melk, of aan een inzamelaar in de zin van artikel 185 septies, eerste lid, tweede alinea, van Verordening 1234/2007 te leveren hoeveelheden rauwe melk, waarover door de producentenorganisatie namens de aangesloten producenten wordt onderhandeld als bedoeld in artikel 126 quater, eerste lid, van Verordening 1234/2007.   
2.  Een erkende producentenorganisatie verricht een melding als bedoeld in het eerste lid voor aanvang van de onderhandelingen en verstrekt daarbij ook een schatting van de hoeveelheden te produceren rauwe melk waarover wordt onderhandeld en de te verwachten duur van de levering van de betrokken hoeveelheden rauwe melk.  

### Artikel  2:5  

1.  Een overeenkomstig Artikel 2:1, eerste lid, erkende producentenorganisatie dient uiterlijk 31 januari bij de minister een verantwoording in over de hoeveelheden rauwe melk die in het voorafgaande kalenderjaar daadwerkelijk zijn geleverd in het kader van contracten als bedoeld in Artikel 2:4.   
2.  Bij de verantwoording wordt door de producentenorganisatie een verklaring gevoegd omtrent de juistheid van de in de aangifte vermelde gegevens door een accountant die is ingeschreven in het register, bedoeld in [artikel 36, eerste lid, van de Wet op het accountantsberoep](../../../../../wet/wet/op/het/accountantsberoep/BWBR0032573/README.md).  

### Artikel  2:6  

Een erkenning als bedoeld in Artikel 2:1, eerste lid, wordt geschorst of ingetrokken indien niet langer wordt voldaan aan het bepaalde in deze regeling of bij niet-naleving van, of onregelmatigheden betreffende, hoofdstuk II van Verordening 1234/2007. 

### Hoofdstuk  3  

####Schoolmelk

### Artikel  3:1  

1.  De minister is de bevoegde autoriteit, bedoeld in Verordening 657/2008.   
2.  De NVWA is de bevoegde controleautoriteit, bedoeld in Verordening 657/2008.   
3.  Overeenkomstig de artikelen 6 tot met 9 van Verordening 657/2008 kan de minister op verzoek een erkenning verlenen aan een onderwijsinstelling of een leverancier als bedoeld in artikel 6 van die verordening.   
4.  Met inachtneming van artikel 102 van Verordening 1234/2007 en Verordening 657/2008 kent de minister steun toe aan een erkende onderwijsinstelling of een leverancier over de hoeveelheden zuivelproducten, genoemd in de categorieën I en II van de lijst van producten opgenomen in bijlage I van Verordening 657/2008, bestemd voor leerlingen van een onderwijsinstelling.  

### Artikel  3:2  

1.  Desgevraagd kent de minister overeenkomstig artikel 13, eerste en tweede lid, van Verordening 657/2008 een voorschot toe op de in Artikel 3:1, vierde lid, bedoelde steun.   
2.  De steun kan worden aangevraagd per periode van vier maanden te rekenen vanaf 1 augustus, 1 december en 1 april.   
3.  De steun wordt aangevraagd op een formulier dat door de minister beschikbaar is gesteld.  

### Artikel  3:3  

De steun, bedoeld in Artikel 3:1, vierde lid, wordt slechts toegekend indien een aanvrager aan de hand van calculaties van de prijzen van de zuivelproducten die in rekening worden gebracht aan de leerlingen van de onderwijsinstellingen, ten genoegen van de minister aantoont dat de steun is verrekend in de door de leerlingen betaalde prijzen. 

### Hoofdstuk  4  

####Overgangsrecht

### Artikel  4:1  

Erkenningen die door het Productschap Zuivel zijn verleend: 

a. op grond van de [Zuivelverordening 2012, Erkenning producentenorganisaties](../../../../../pbo/zuivelverordening/2012/erkenning/producentenorganisaties/BWBR0031902/README.md);  

b. op grond van de [Zuivelverordening 2008, Schoolmelk](../../../../../pbo/zuivelverordening/2008/schoolmelk/BWBR0025402/README.md), of  

c. ter uitvoering van Verordening 657/2008,   en die van toepassing waren op 31 december 2013, worden met ingang van 1 januari 2014 geacht door de minister te zijn genomen op grond van deze regeling. 

### Artikel  4:2  

Archiefbescheiden van het Productschap Zuivel betreffende zaken die na 1 januari 2014 op basis van deze regeling worden behartigd door de minister, worden overgedragen aan de minister voor zover zij niet overeenkomstig de [Archiefwet 1995](../../../../../wet/archiefwet/1995/BWBR0007376/README.md) zijn overgebracht naar een archiefbewaarplaats. 

### Artikel  4:3  

Deze regeling wordt aangehaald als: Regeling marktordening zuivel. 

### Artikel  4:4  

Deze regeling treedt in werking op 1 januari 2014. 
Deze regeling zal met de toelichting in de Staatscourant worden geplaatst.   

's-Gravenhage 
2 december 2013   

De 
Staatssecretaris van Economische Zaken, 
S.A.M. Dijksma     
