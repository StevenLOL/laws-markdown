<meta http-equiv='Content-Type' content='text/html; charset=utf-8' />

##Regeling forfaitaire percentages maatregelen Abw, Ioaw en Ioaz

De Minister van Sociale Zaken en Werkgelegenheid  
Gelet op artikel 3, vierde lid, van het Besluit weigering rijksvergoeding Abw, Ioaw en Ioaz;
Besluit:     

###Artikel  1  

In deze regeling wordt verstaan onder: a.  de minister:   de Minister van Sociale Zaken en Werkgelegenheid;  b. Abw:   de Algemene bijstandswet;  c.  Ioaw:   de Wet inkomensvoorziening oudere en gedeeltelijk arbeidsongeschikte werkloze werknemers;  d.  Ioaz:   de Wet inkomensvoorziening oudere en gedeeltelijk arbeidsongeschikte gewezen zelfstandigen;  e.  administratie:   de administratie, bedoeld in de artikelen 117, eerste lid, van de Abw, 41, eerste lid, van de Ioaw en 41, eerste lid, van de Ioaz;  f. onderzoek:   het onderzoek, bedoeld in de artikelen 66, derde lid, van de Abw, 14, derde lid, van de Ioaw en 14, derde lid, van de Ioaz;  g. heronderzoek:   het onderzoek, bedoeld in de artikelen 66, vierde lid, van de Abw, 14, vierde lid, van de Ioaw en 14, vierde lid, van de Ioaz;  h.  beëindigingsonderzoek:   het onderzoek, bedoeld in de artikelen 66, zesde lid, van de Abw, 14, zesde lid, van de Ioaw en 14, zesde lid, van de Ioaz;  i.  debiteurenonderzoek:   het onderzoek, bedoeld in de artikelen 66, zevende lid, van de Abw, 14, zevende lid, van de Ioaw en 14, zevende lid, van de Ioaz.    

###Artikel  2  

1.  Het percentage, bedoeld in artikel 3, tweede lid, onder a, van het Besluit weigering rijksvergoeding Abw, Ioaw en Ioaz, is: 

a.  bij een onvolledig onderzoek of heronderzoek: 0, 0,3, 0,45 of 0,6; 

b.  bij een niet tijdig heronderzoek, waarbij de termijnoverschrijding: 1<sup>o</sup>. minder is dan twee maanden: 0, 0,1, 0,2 of 0,3; 2<sup>o</sup>. ten minste twee maanden is, doch niet meer dan drie maanden: 0, 0,2, 0,3 of 0,4; 3<sup>o</sup>. meer is dan drie maanden: 0, 0,3, 0,45 of 0,6; 

c.  bij een onvolledig of niet tijdig beëindigingsonderzoek: 0, 0,02, 0,04 of 0,06; 

d.  bij een onvolledig of niet tijdig debiteurenonderzoek ten aanzien van de belanghebbende van wie bijstand of uitkering wordt teruggevorderd: 0, 0,01, 0,02 of 0,03; 

e.  bij een onvolledig of niet tijdig debiteurenonderzoek ten aanzien van degene op wie verhaal wordt gezocht: 0, 0,03, 0,06 of 0,09.    
2.  Indien een tekortkoming als bedoeld in het eerste lid wordt vastgesteld in: 

a.  minder dan 15% van het betreffende bestand aan onderzoeken, dan wordt het in dat lid ten aanzien van die tekortkoming als eerste genoemde percentage toegepast; 

b.  ten minste 15%, doch niet meer dan 25% van het betreffende bestand aan onderzoeken, dan wordt het in dat lid ten aanzien van die tekortkoming als tweede genoemde percentage toegepast; 

c.  ten minste 25%, doch niet meer dan 40% van het betreffende bestand aan onderzoeken, dan wordt het in dat lid ten aanzien van die tekortkoming als derde genoemde percentage toegepast. 

d.  meer dan 40% van het betreffende bestand aan onderzoeken, dan wordt het in dat lid ten aanzien van die tekortkoming als vierde genoemde percentage toegepast;    
3.  Bij samenloop van tekortkomingen als bedoeld in het eerste lid worden de ten aanzien van de verschillende tekortkomingen vastgestelde percentages bij elkaar opgeteld.   

###Artikel  3  

Het percentage, bedoeld in artikel 3, tweede lid, onder c, van het Besluit weigering rijksvergoeding Abw, Ioaw en Ioaz, is: 

a.  bij een of meer tekortkomingen in een gedeelte van de administratie: 0,5; 

b.  bij een tekortkoming in de gehele administratie: 0,75; 

c.  bij meer tekortkomingen, bedoeld in onderdeel b: 1.   

###Artikel  4  

In een geval waarin bij een gemeente over het voorafgaande vergoedingsjaar met betrekking tot eenzelfde tekortkoming een maatregel is opgelegd, kan de minister: 

a.  het percentage, bedoeld in artikel 2, eerste lid, onder a tot en met e, verhogen tot het in het betreffende onderdeel opgenomen maximum; 

b.  het percentage, bedoeld in artikel 3, verhogen tot ten hoogste 3.   

###Artikel  5  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  

###Artikel  6  

Deze regeling wordt aangehaald als: Regeling forfaitaire percentages maatregelen Abw, Ioaw en Ioaz. 
Deze regeling zal met de toelichting in de Staatscourant worden geplaatst.   

’s-Gravenhage 
13 december 1996    

De 
Minister voornoemd, 
A.P.W. Melkert      
