<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport, van 16 oktober 2012, nr. CZ-3131585, houdende nieuwe eisen inzake de ambulancezorg (Regeling Tijdelijke wet ambulancezorg)

De Minister van Volksgezondheid, Welzijn en Sport,  
Gelet op de [artikelen 3](../../../../../../wet/tijdelijke/wet/ambulancezorg/BWBR0031557/README.md), [7](../../../../../../wet/tijdelijke/wet/ambulancezorg/BWBR0031557/README.md), [10](../../../../../../wet/tijdelijke/wet/ambulancezorg/BWBR0031557/README.md) en [11 van de Tijdelijke wet ambulancezorg](../../../../../../wet/tijdelijke/wet/ambulancezorg/BWBR0031557/README.md);
Besluit:     
### Hoofdstuk  I  

####Algemeen

### Artikel  1  

In deze regeling wordt verstaan onder: 

a. *de minister:* de Minister van Volksgezondheid, Welzijn en Sport;  

b. *A1-rit:* een spoedeisende rit in opdracht van de centralist van de meldkamer in geval van acute bedreiging van de vitale functies van de patiënt of in het geval dit gevaar pas na beoordeling door het ambulanceteam ter plaatse kan worden uitgesloten;  

c. *ambulancebijstandsplan:* protocol inzake de organisatie van de bovenregionale bijstand van ambulances;  

d. *buitenlandvervoer:* het vervoeren van patiënten onder medische begeleiding op basis van een medische indicatie vanuit het buitenland naar Nederland en omgekeerd, met inbegrip van het vervoer per ambulance vanaf of naar de Nederlandse luchthavens van patiënten voor wie ambulancezorg is aangewezen vanwege een in het buitenland of Nederland opgelopen ziekte of ontstaan ongeval;  

e. *directeur meldkamer:* de directeur meldkamer, bedoeld in [artikel 35 van de Wet veiligheidsregio’s](../../../../../../wet/wet/veiligheidsregio's/BWBR0027466/README.md);  

f. *directeur publieke gezondheid:* de directeur publieke gezondheid, bedoeld in [artikel 14 van de Wet publieke gezondheid;](../../../../../../wet/wet/publieke/gezondheid/BWBR0024705/README.md)  

g. *gewondenspreidingsplan:* overzicht van de medische behandelcapaciteit van ziekenhuizen;  

h. *partners in de acute zorgketen:* huisartsen, verloskundigen, GGZ-instellingen en ziekenhuizen, inclusief de traumacentra, in de regio;  

i. *ROAZ:* het Regionaal Overleg Acute Zorg, ingesteld ingevolge [artikel 4 van de Wet toelating zorginstellingen](../../../../../../wet/wet/toelating/zorginstellingen/BWBR0018906/README.md);  

j. *triage:* het dynamische traject van urgentie bepalen en het vervolgtraject indiceren ten behoeve van een juiste en adequate hulpverlening.    

### Hoofdstuk  II  

####Spreiding en beschikbaarheid

### Artikel  2  

1.  De Regionale Ambulancevoorziening geeft in overleg met de zorgverzekeraars in de regio uitvoering aan het in bijlage 1 opgenomen referentiekader spreiding van standplaatsen en de beschikbaarheid van ambulances.   
2.  De Regionale Ambulancevoorziening draagt zorg voor voldoende beschikbaarheid van ambulances en personeel om het in bijlage 1 opgenomen referentiekader uit te voeren.   
3.  De Regionale Ambulancevoorziening kan in overleg met de zorgverzekeraars in de regio gemotiveerd afwijken van de spreiding van standplaatsen van het in bijlage 1 opgenomen referentiekader, mits de spreiding van de standplaatsen zodanig is dat in de desbetreffende regio minstens 97% van de bevolking binnen 15 minuten responstijd kan worden bereikt door een ambulance.   
4.  De Regionale Ambulancevoorziening kan in overleg met de zorgverzekeraars in de regio gemotiveerd afwijken van de beschikbaarheid van ambulances van het in bijlage 1 opgenomen referentiekader, mits de bereikbaarheid is gewaarborgd.   

### Hoofdstuk  III  

####Landelijke eisen ambulancezorg

### §  1  

####Algemeen

### Artikel  3  

De Regionale Ambulancevoorziening is in Nederland gevestigd.  

### Artikel  4  

De Regionale Ambulancevoorziening verkeert in een dusdanig financiële staat dat deze de continuïteit van de ambulancezorg en het voldoen aan de in deze regeling gestelde eisen niet in gevaar brengt.  

### Artikel  5  

De Regionale Ambulancevoorziening voldoet aan de geldende wet- en regelgeving en aan de door de beroepsgroep ontwikkelde richtlijnen en professionele standaarden, zoals vastgelegd in de landelijke richtlijnen voor de meldkamer en de ambulancezorg.  

### Artikel  6  

Voor zover de Regionale Ambulancevoorziening de ambulancezorg, dan wel een deel ervan, laat uitvoeren door een derde, zorgt de Regionale Ambulancevoorziening ervoor dat deze derde handelt volgens de eisen die voor de Regionale Ambulancevoorziening zijn gesteld.  

### §  2  

####De cliënt

### Artikel  7  

1.  De Regionale Ambulancevoorziening zorgt ervoor dat onder normale omstandigheden in ten minste 95% van de A1-meldingen een ambulance binnen 15 minuten na aanname van de melding ter plaatse is. De Regionale ambulancevoorziening kan hier in overleg met de zorgverzekeraars in de regio gemotiveerd van afwijken.   
2.  De Regionale Ambulancevoorziening heeft over de normen voor de wachttijden van het planbare vervoer afspraken met de zorginstellingen in de regio. De planning van het planbare vervoer wordt ondersteund door een adequaat werkend geautomatiseerd systeem.   
3.  De Regionale Ambulancevoorziening analyseert periodiek de oorzaken van overschrijding van de 15 minuten responstijd en neemt maatregelen om deze zoveel mogelijk te voorkomen.   

### Artikel  8  

1.  De Regionale Ambulancevoorziening past zorgdifferentiatie toe onder de volgende voorwaarden: 

a. op basis van sectorbrede inzetcriteria wordt bepaald welk niveau van zorg onder welke omstandigheden geldt als verantwoorde ambulancezorg, en  

b. zorgdifferentiatie gaat niet ten koste van de inzetbaarheid van materieel en personeel die nodig zijn om verantwoorde ambulancezorg te leveren in normale en opgeschaalde omstandigheden.     
2.  De Regionale Ambulancevoorziening levert veilige ambulancezorg. Daartoe is een veiligheidsmanagementsysteem aanwezig.   

### §  3  

####Prijs en doelmatigheid

### Artikel  9  

1.  De Regionale Ambulancevoorziening heeft een meerjarenbegroting, gekoppeld aan een meerjarenbeleidsplan (het Regionaal Ambulanceplan), waarmee de financiën en het beleid voor de langere termijn kan worden overzien en tijdig worden bijgestuurd.   
2.  De Regionale Ambulancevoorziening stelt jaarlijks een plan op. Hierin worden inhoud en financiën gekoppeld. In de aan het jaarplan gekoppelde begroting worden de inkomsten en uitgaven, die direct zijn toe te rekenen aan ambulancezorg, inzichtelijk gemaakt.   
3.  De Regionale Ambulancevoorziening stelt jaarlijks (uiterlijk per 1 juni) een jaarrekening vast, voorzien van een goedkeurende accountantsverklaring. Hierin worden de inkomsten en uitgaven, die direct zijn toe te rekenen aan de ambulancezorg, inzichtelijk gemaakt.   
4.  In de begroting en de financiële administratie zijn uitgaven en ontvangsten ten behoeve van ambulancezorg duidelijk traceerbaar naar bron en bestemming en onderscheiden van eventuele andere bedrijfsmatige activiteiten.   
5.  De Regionale Ambulancevoorziening heeft afgeleid van het jaarplan financiële drie-, vier-, of zesmaandelijkse rapportages, waarbij inhoud aan financiën is gekoppeld en de rechtspersoon beschikt over een planning en controlecyclus.   

### §  4  

####Samenwerking in de zorgketen en met buur- en grensregio’s

### Artikel  10  

De Regionale Ambulancevoorziening neemt deel aan het ROAZ en voert de adviezen van het ROAZ inzake het oplossen van knelpunten in de acute zorg uit, voor zover dit past binnen de (financiële) mogelijkheden en verantwoordelijkheden.  

### Artikel  11  

1.  Ten behoeve van het leveren van verantwoorde zorg heeft de Regionale Ambulancevoorziening schriftelijke afspraken met: 

a. de partners in de acute zorgketen, waarbij met de ziekenhuizen in ieder geval de beschikbare opnamecapaciteit en de overdracht van patiënten wordt betrokken en met de huisartsen de inzet en beschikbaarheid tijdens de avond-, nacht- en weekenddiensten (ANW-uren),  

b. de naburige Regionale Ambulancevoorzieningen over in ieder geval de open grens benadering en de onderlinge assistentie,  

c. de Belgische of Duitse meldkamers en ambulancediensten indien de regio van de Regionale Ambulancevoorziening aan de regio van een buitenlandse ambulancedienst grenst, en  

d. de directeur publieke gezondheid over mogelijke dienstverlening voor speciale evenementen.     
2.  De Regionale Ambulancevoorziening voert minimaal halfjaarlijks overleg over de afspraken, bedoeld in het eerste lid, en evalueert deze.   

### §  5  

####Het personeel

### Artikel  12  

1.  De Regionale Ambulancevoorziening beschikt over kwalitatief en kwantitatief voldoende deskundig personeel om verantwoorde ambulancezorg te kunnen leveren.   
2.  Ter uitvoering van het bepaalde in het eerste lid past de Regionale Ambulancevoorziening in ieder geval een opleiding- en bekwaamheidsbeleid toe, gebaseerd op een meerjarenopleidingsplan.   
3.  Het management van de Regionale Ambulancevoorziening is van onbesproken gedrag.   
4.  De veiligheid van het personeel tijdens de uitoefening van hun functie in de publieke ruimte wordt structureel door de Regionale Ambulancevoorziening geïnventariseerd en minimaal vierjaarlijks wordt een risico-inventarisatie en -evaluatie uitgevoerd.   
5.  De tevredenheid van het personeel wordt door de Regionale Ambulancevoorziening minimaal vierjaarlijks onderzocht.   

### §  6  

####De organisatie

### Artikel  13  

De Regionale Ambulancevoorziening is ingericht voor het leveren van doelmatige en doeltreffende ambulancezorg, waarbij de verantwoordelijkheidsverdeling bij alle processen is beschreven, inclusief de overleg- en besluitvormingsstructuur. In ieder geval is de Regionale Ambulancevoorziening bestuurlijk zodanig georganiseerd dat slagvaardige besluitvorming over de (daadwerkelijke) uitvoering van de ambulancezorg onder alle omstandigheden is gegarandeerd.  

### Artikel  14  

De Regionale Ambulancevoorziening heeft een gecertificeerd kwaliteitsmanagementsysteem voor ambulancezorg.  

### Artikel  15  

De Regionale Ambulancevoorziening is verzekerd tegen risico’s verbonden aan ambulancezorg.  

### Artikel  16  

De Regionale Ambulancevoorziening beschikt over de benodigde informatievoorzieningen om te kunnen communiceren met andere Regionale Ambulancevoorzieningen en partners in de keten van zorg.  

### §  7  

####De meldkamer ambulancezorg

### Artikel  17  

Indien sprake is van een bovenregionale meldkamer ambulancezorg worden afspraken gemaakt over het centrale aanspreekpunt voor de directeur publieke gezondheid en de directeur meldkamer.  

### Artikel  18  

1.  De Regionale Ambulancevoorziening heeft schriftelijke afspraken met het bestuur van de veiligheidsregio, bedoeld in [artikel 9 van de Wet veiligheidsregio’s](../../../../../../wet/wet/veiligheidsregio's/BWBR0027466/README.md), en de korpschef, bedoeld in [artikel 27 van de Politiewet 2012](../../../../../../wet/politiewet/2012/BWBR0031788/README.md), over de bestuurlijke en operationele samenwerking in de meldkamer.   
2.  De afspraken, bedoeld in het eerste lid, betreffen in ieder geval: 

a. de verdeling van taken in de meldkamer,  

b. de bijdrage van de Regionale Ambulancevoorziening aan het informatiemanagement,  

c. het gebruik en het beheer van de technische infrastructuur,  

d. de bescherming van patiëntgerelateerde en medische gegevens,  

e. de financiering van de gemeenschappelijk kosten, en  

f. het continuïteitsplan voor de meldkamer.     

### Artikel  19  

1.  De Regionale Ambulancevoorziening controleert en verbetert continu de selectie en triage bij de ambulancezorg.   
2.  De Regionale Ambulancevoorziening zorgt ervoor dat in de meldkamer de zorgintake en de zorgindicatie geschiedt door een op grond van de [Wet op de beroepen in de individuele gezondheidszorg](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) geregistreerde verpleegkundige.   

### §  8  

####Opschaling

### Artikel  20  

1.  De Regionale Ambulancevoorziening heeft schriftelijk afspraken met de directeur publieke gezondheid over het multidisciplinaire oefenen, de inzet bij evenementen en de voorbereiding op de inzet bij een ramp of crisis.   
2.  De afspraken, bedoeld in het eerste lid, betreffen: 

a. de procedures die worden gevolgd bij een ramp of crisis, waarbij in ieder geval wordt ingegaan op de aspecten alarmering, opschaling, coördinatie, informatiemanagement en evaluatie,  

b. de wijze waarop en de mate waarin personeel en materieel wordt ingezet,  

c. de bereikbaarheid en de beschikbaarheid van personeel, ruimte en materieel,  

d. de wijze van trainen en oefenen met het oog op het gezamenlijk optreden bij de rampenbestrijding en crisisbeheersing en de frequentie waarin getraind en geoefend wordt,  

e. de samenwerking tussen de Regionale Ambulancevoorziening, de directeur publieke gezondheid, de regionale zorginstellingen en andere relevante hulpverleningsinstanties werkzaam in de regio, en  

f. het onderhoud en beheer van materiaal voor de geneeskundige hulpverlening bij ongevallen en rampen.     

### Artikel  21  

De Regionale Ambulancevoorziening heeft een ambulancebijstandsplan, een actueel regionaal gewondenspreidingsplan en een slachtoffervolgsysteem.  

### §  9  

####Regionale eisen ambulancezorg

### Artikel  22  

1.  Voor de Veiligheidsregio Zuid-Limburg geldt de eis dat de betreffende Regionale Ambulancevoorziening ervaring heeft met internationale, grensoverschrijdende ambulancezorg en in staat is om te werken volgens de protocollen en afspraken zoals deze zijn vastgelegd in het samenwerkingsdocument ‘Eumed Euregio Maas-Rijn van 2007’.   
2.  Voor de Veiligheidsregio Haaglanden en de Veiligheidsregio Amsterdam-Amstelland geldt dat op de meldkamer 7 x 24 uur minimaal twee op grond van de [Wet op de beroepen in de individuele gezondheidszorg](../../../../../../wet/wet/op/de/beroepen/in/de/individuele/gezondheidszorg/BWBR0006251/README.md) geregistreerde verpleegkundigen aanwezig zijn die verantwoordelijk zijn voor de zorgintake en de zorgindicatie.   

### Hoofdstuk  IV  

####Gegevensverstrekking ambulancezorg

### Artikel  23  

1.  De Regionale Ambulancevoorziening overlegt aan de minister de volgende gegevens: 

a. de jaarrekening, bedoeld in artikel 9, derde lid,  

b. de gegevens, bedoeld in bijlage 2.     
2.  De verstrekking van de gegevens, bedoeld in het eerste lid, vindt plaats uiterlijk zes maanden na afloop van het jaar waarop de gegevens betrekking hebben.   

### Artikel  24  

De Regionale Ambulancevoorziening verstrekt overige gegevens op verzoek van de minister.  

### Hoofdstuk  V  

####Bijzondere ambulancezorg

### §  1  

####Uitzonderingen

### Artikel  25  

1.  Het in [hoofdstuk II van de Tijdelijke wet ambulancezorg](../../../../../../wet/tijdelijke/wet/ambulancezorg/BWBR0031557/README.md) bepaalde geldt niet voor: 

a. vervoer met ambulances van het Nederlandse Rode Kruis van personen van wie de gezondheidstoestand door het vervoer niet negatief zal worden beïnvloed, uitsluitend voor zover dit betreft vervoer: 

– van en naar het Rode Kruis Hospitaal-schip J. Henri Dunant en de Rode Kruis tehuizen ‘de Valkenburg’ en ‘IJsselvliedt’, alsmede voorafgaand aan en volgend op dagboottochten;  

– in verband met bezoek aan religieuze, culturele, recreatieve, sociale of soortgelijke gebeurtenissen;    

b. vervoer met ambulances van ziekenhuizen op het ziekenhuisterrein;  

c. vervoer met Belgische ambulances in het kader van het grensoverschrijdende spoedeisende ambulancevervoer waarvoor het Comité van Ministers van de Benelux een beschikking heeft uitgebracht op 8 december 2009;  

d. vervoer met Duitse ambulances in het kader van het grensoverschrijdende spoedeisende ambulancevervoer waarvoor tussen een Regionale Ambulancevoorziening en een Duitse ambulancedienst en meldkamer afspraken zijn gemaakt;  

e. vervoer met ambulances van ernstig zieken of zwaar gehandicapten in verband met het in vervulling laten gaan van een, doorgaans laatste, wens van sociale of recreatieve aard;  

f. vervoer met ambulances op een bedrijfsterrein en van dat bedrijfsterrein naar een ziekenhuis, behandelend arts of de woning van de patiënt;  

g. het buitenlandvervoer.     
2.  Al het vervoer, bedoeld in het eerste lid, onder f, wordt, voordat het vervoer aanvangt, door de vervoerder gemeld aan de meldkamer, verantwoordelijk voor het gebied waarin dit vervoer aanvangt en mag slechts worden verricht met inachtneming van de instructies van die meldkamer.   
3.  Al het vervoer, bedoeld in het eerste lid, onder g, wordt: 

a. voor zover dit plaatsvindt vanuit het buitenland naar Nederland, door de vervoerder gemeld aan de meldkamer, verantwoordelijk voor het gebied waarin de eindbestemming van dat vervoer is gelegen;  

b. voor zover dit plaatsvindt naar het buitenland, aan de meldkamer, verantwoordelijk voor het gebied waar de patiënt wordt opgehaald.     

### §  2  

####Landelijke eisen voor buitenlandvervoer

### Artikel  26  

Degene die buitenlandvervoer wil verzorgen, voldoet aan de eisen van deze paragraaf.  

### Artikel  27  

1.  De vervoerder dient zich eenmalig vóór aanvang van het buitenlandvervoer te registreren bij de minister (Ministerie van Volksgezondheid, Welzijn en Sport, postbus 20350, 2500 EJ Den Haag, t.a.v. de directie Curatieve Zorg).   
2.  Bij de registratie, bedoeld in het eerste lid, wordt vermeld: de handelsnaam van het bedrijf, het correspondentie- en vestigingsadres en het inschrijvingsnummer in het Handelsregister.   

### Artikel  28  

De vervoerder hanteert sectorbreed vastgestelde inzetcriteria die bepalen welk niveau van zorg onder welke omstandigheden geldt als verantwoord buitenlandvervoer.  

### Artikel  29  

De vervoerder beschikt over kwalitatief deskundig personeel om verantwoord buitenlandvervoer te kunnen leveren. Hiervoor past de vervoerder in ieder geval een opleidings- en bekwaamheidsbeleid toe onder verantwoordelijkheid en toezicht van de medisch eindverantwoordelijke binnen de organisatie.  

### Artikel  30  

De vervoerder heeft een gecertificeerd kwaliteitsmanagementsysteem.  

### Artikel  31  

De vervoerder is verzekerd tegen risico’s verbonden aan het buitenlandvervoer.  

### Artikel  32  

1.  De vervoerder stelt jaarlijks (uiterlijk per 1 juni) een jaarrekening vast, voorzien van een goedkeurende accountantsverklaring. Hierin worden de inkomsten en uitgaven, die direct zijn toe te rekenen aan het buitenlandvervoer, inzichtelijk gemaakt.   
2.  In de financiële administratie zijn uitgaven en ontvangsten ten behoeve van het buitenlandvervoer duidelijk traceerbaar naar bron en bestemming en onderscheiden van eventuele andere bedrijfsmatige activiteiten.   

### Artikel  33  

1.  De vervoerder overlegt aan de minister de volgende gegevens: 

a. de jaarrekening, bedoeld in artikel 32, eerste lid,  

b. de gegevens, bedoeld in bijlage 3.     
2.  De verstrekking van de gegevens, bedoeld in het eerste lid, vindt plaats uiterlijk zes maanden na afloop van het jaar waarop de gegevens betrekking hebben.   

### Artikel  34  

De vervoerder verstrekt overige gegevens op verzoek van de minister.  

### Hoofdstuk  VI  

####Slotbepalingen

### Artikel  35  

Wijzigt het Besluit 1-1-2 alarmcentrales.   

### Artikel  36  

Wijzigt de PODACS-regeling.   

### Artikel  37  

Deze regeling treedt in werking op het tijdstip waarop de [Tijdelijke wet ambulancezorg](../../../../../../wet/tijdelijke/wet/ambulancezorg/BWBR0031557/README.md) in werking treedt.  

### Artikel  38  

Deze regeling wordt aangehaald als: Regeling Tijdelijke wet ambulancezorg.  
Deze regeling zal met de toelichting in de Staatscourant worden geplaatst.  

De 
Minister van Volksgezondheid, Welzijn en Sport,
E.I.Schippers  

### Bijlage  2  

####bij ministeriële regeling CZ-3131585

####Gegevens ex artikel 23, eerste lid, onder b 

1. Capaciteit: 

– standplaatsen (ultimo van het jaar): aantallen en locaties,  

– aantal in te zetten ambulances per standplaats (ultimo van het jaar),  

– aantal ambulances naar soort (ambulance, zorgambulance, rapid responder), ultimo van het jaar,    

2. Productie (ritten naar categorie) per jaar: 

– aantal A1-ritten met ambulance,  

– aantal A1 ritten met rapid responder,  

– aantal A2-ritten,  

– aantal B-ritten met ambulance,  

– aantal B-ritten met zorgambulance,  

– aantal EHGV-ritten , <sup> 1  EHGV-rit: een rit die wordt uitgevoerd met de intentie tot hulpverlening of hulpverlening en vervoer, maar waarbij de noodzaak tot vervoer na onderzoek van de patiënt niet is gebleken.  </sup>  

– aantal loze ritten , <sup> 2  Loze rit: een rit die wordt uitgevoerd met de intentie tot hulpverlening of hulpverlening en vervoer, maar waarbij blijkt dat er geen noodzaak was tot hulpverlening.  </sup>  

– aantal voorwaardenscheppende ritten,  

– aantal A1-ritten ten behoeve van andere regio’s,  

– aantal A2-ritten ten behoeve van andere regio’s,  

– aantal B-ritten ten behoeve van andere regio’s,  

– aantal ritten ten behoeve van een buitenlandse buurregio,  

– aantal inzetten van een buitenlandse buurregio binnen de RAV regio,  

– aantal voorwaardenscheppende ritten ten behoeve van andere regio’s,  

– aantal MICU-ritten    

3. Prestaties (gemiddeld per jaar) : 

– tijdsduur aanname en uitgifte A1-ritten in minuten:seconden,  

– uitruktijd A1-ritten in minuten:seconden,  

– aanrijtijd A1-ritten in minuten:seconden,  

– responstijd A1-ritten in minuten:seconden,  

– percentage A1-ritten binnen 14 minuten bij de patiënt,  

– percentage A1 ritten binnen 15 minuten bij de patiënt,  

– percentage A1-ritten binnen 16 minuten bij de patiënt,  

– tijdsduur aanname en uitgifte A2-ritten in minuten:seconden,  

– uitruktijd A2-ritten in minuten:seconden,  

– aanrijtijd A2-ritten in minuten:seconden,  

– responstijd A2-ritten in minuten:seconden,  

– percentage A2 ritten binnen 30 minuten bij de patiënt,    

4. Personeel (ultimo van het jaar): 

– Beschikbaar personeel in fte, totaal en naar functie (ambulanceverpleegkundigen, ambulancechauffeurs, verpleegkundig centralisten, niet-verpleegkundig centralisten, overig):  

– Beschikbaar personeel in aantallen, totaal en naar functie (ambulanceverpleegkundigen, ambulancechauffeurs, verpleegkundig centralisten, niet-verpleegkundig centralisten, overig):  

– leeftijdsopbouw werkzame personen: jonger dan 20 jaar; 20 tot en met 24 jaar 25 tot en met 29 jaar 30 tot en met 34 jaar 35 tot en met 39 jaar 40 tot en met 44 jaar 45 tot en met 49 jaar 50 tot en met 54 jaar 55 tot en met 59 jaar 60 jaar en ouder  

– aantal medewerkers in dienst gedurende: korter dan 1 dienstjaar 1 tot en met 4 jaar 5 tot en met 9 jaar 10 tot en met 14 jaar 15 tot en met 19 jaar 20 tot en met 24 jaar 25 tot en met 29 jaar 30 tot en met 34 jaar 35 tot en met 39 jaar 40 jaar en langer  

– aantal agressiegerelateerde incidenten jegens de eigen medewerkers (zie de toelichting op artikel 12, vierde lid, van de onderhavige regeling)    

5. Ingeroosterde uren per jaar 

– Totaal aantal ingeroosterde diensturen van ambulanceteams naar dienstsoort per jaar (parate uren, aanwezigheidsuren en beschikbare uren)     Bovenstaande gegevens dienen vergezeld te gaan van een verklaring waarmee het bestuur van de RAV de juistheid van de gegevens bevestigt.  

### Bijlage  3  

####bij ministeriële regeling CZ-3131585

####Gegevens ex artikel 33, eerste lid, onder b 

1. Capaciteit (ultimo van het jaar): 

a. aantal ambulances    

2. Productie (per jaar): 

a. aantal ambulanceritten vanuit het buitenland gespecificeerd naar land en naar type bestemming (zorginstelling of huisadres).  

b. aantal ambulanceritten vanaf een (Nederlandse) luchthaven gespecificeerd naar land van herkomst en naar type bestemming (zorginstelling of huisadres).  

c. aantal begeleide patiënttransporten, anders dan met een ambulance, gespecificeerd naar land van herkomst en naar type bestemming (zorginstelling of huisdres).    

3. Personeel (ultimo van het jaar): 

a. formatie van vaste krachten in fte en in aantallen, totaal en naar functie (ambulanceverpleegkundigen, ambulancechauffeurs en overig).  

b. formatie van oproepkrachten in fte en in aantallen, totaal en naar functie (ambulanceverpleegkundigen, ambulancechauffeurs en overig).     Bovenstaande gegevens dienen vergezeld te gaan van een verklaring waarmee het bestuur van de buitenlandvervoerder de juistheid van de gegevens bevestigt.  

