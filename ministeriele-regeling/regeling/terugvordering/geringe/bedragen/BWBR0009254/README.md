<meta http-equiv='Content-Type' content='text/html; charset=utf-8' />

##Regeling houdende vaststelling van het bedrag als bedoeld in artikel 78b van de Algemene bijstandswet en enige andere wetten

De Staatssecretaris van Sociale Zaken en Werkgelegenheid,  
Gelet op de artikelen 78b van de Algemene bijstandswet, 25b van de Wet inkomensvoorziening oudere en gedeeltelijk arbeidsongeschikte werkloze werknemers, 25b Wet inkomensvoorziening oudere en gedeeltelijk arbeidsongeschikte gewezen zelfstandigen, 36 van de Werkloosheidswet, 33 van de Ziektewet, 57 van de Wet op de arbeidsongeschiktheidsverzekering, 48 van de Algemene Arbeidsongeschiktheidswet, 20 van de Toeslagenwet, 24 van de Algemene Ouderdomswet, 24 van de Algemene kinderbijslagwet, 53 van de Algemene nabestaandenwet, 63 van de Wet arbeidsongeschiktheidsverzekering zelfstandigen en 55 van de Wet arbeidsongeschiktheidsvoorziening jonggehandicapten,
Besluit:     

### Artikel  1  

Het bedrag als bedoeld in de artikelen 36 van de Werkloosheidswet, 35 van de Wet inkomensvoorziening oudere werklozen, 33 van de Ziektewet, 57 van de Wet op de arbeidsongeschiktheidsverzekering, artikel 77 van de Wet werk en inkomen naar arbeidsvermogen, 48 van de Algemene Arbeidsongeschiktheidswet, 20 van de Toeslagenwet, 24 van de Algemene Ouderdomswet, 24 van de Algemene kinderbijslagwet, 53 van de Algemen nabestaandenwet, 63 van de Wet arbeidsongeschiktheidsverzekering zelfstandigen, 2:59 of 3:56 van de Wet werk en arbeidsondersteuning jonggehandicapten en 35 van de Wet op de (re)integratie arbeidsgehandicapten is € 113 op jaarbasis.  

### Artikel  1a  

Deze regeling berust mede op artikel 35, vierde lid, van de Wet inkomensvoorziening oudere werklozen. 

###Artikel 2 

Indien het bij koninklijke boodschap van 29 september 1997 ingediende voorstel van wet houdende Nadere wijziging van een aantal sociale zekerheidswetten en enige andere wetten, houdende wijziging/intrekking van de Wet Werkloosheidsvoorziening, eenvormige definiëring van de term gezamenlijke huishouding en technische alsmede enige andere wijzigingen (Veegwet SWZ 1997) (kamerstukken II 1997/98, 25 641) tot wet wordt verheven en in werking treedt, treedt deze regeling op hetzelfde tijdstip in werking. 

###Artikel 3 

Deze regeling wordt aangehaald als: Regeling terugvordering geringe bedragen.
Deze regeling zal met de toelichting in de Staatscourant worden geplaatst.   

’s-Gravenhage 
22 december 1997    

De 
Staatssecretaris van Sociale Zaken en Werkgelegenheid, 
F.H.G. de Grave      
