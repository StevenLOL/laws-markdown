<meta http-equiv='Content-Type' content='text/html; charset=utf-8' />

##Regeling van de Staatssecretaris van Volksgezondheid, Welzijn en Sport, van 10 januari 2013, VGP/3149113, houdende de taakverdeling tussen de toezichthoudende ambtenaren, bedoeld in de Drank- en Horecawet, alsmede houdende eisen omtrent hun opleiding en aanstelling (Regeling toezichthoudende ambtenaren Drank- en Horecawet)

De Staatssecretaris van Volksgezondheid, Welzijn en Sport,  
Handelende in overeenstemming met de Minister van Veiligheid en Justitie;

Gelet op artikel 41, tweede lid, van de Drank- en Horecawet;
Besluit:    

### Artikel  1  

In deze regeling wordt verstaan onder de wet: de Drank- en Horecawet. 

### Artikel  2  

1.  De ambtenaren, aangewezen door de Minister van Volksgezondheid, Welzijn en Sport op grond van artikel 41, eerste lid, onder a, van de wet, zijn belast met het toezicht op de naleving van het bepaalde bij of krachtens de bepalingen, genoemd in artikel 44aa van de wet, en met het toezicht op de naleving van artikel 45 van de wet.   
2.  De ambtenaren, aangewezen door de burgemeester op grond van artikel 41, eerste lid, onder b, van de wet, zijn belast met het toezicht op de naleving van het bepaalde bij of krachtens de bepalingen, genoemd in artikel 44a van de wet, en met het toezicht op de naleving van artikel 45 van de wet.  

### Artikel  3  

De ambtenaren, bedoeld in artikel 2, tweede lid: 

a. hebben met goed gevolg het examen toezichthouder Drank- en Horecawet afgelegd dat voldoet aan de eisen zoals vastgesteld door de examencommissie Drank- en Horecawet van de Stichting Exameninstelling Toezicht en Handhaving, gevestigd te Amersfoort, en  

b. beschikken over een aanwijzing door de Minister van Veiligheid en Justitie als buitengewoon opsporingsambtenaar op grond van artikel 142 van het Wetboek van Strafvordering.   

### Artikel  4  

Artikel 3, aanhef en onderdeel a, is niet van toepassing op: 

a. een ambtenaar die voor 1 januari 2015 als toezichthouder op de naleving van het bepaalde bij of krachtens de wet was aangewezen en sindsdien onafgebroken deze functie heeft uitgeoefend;  

b. een ambtenaar die in 2013 of 2014 met goed gevolg het examen toezichthouder Drank- en Horecawet heeft afgelegd dat voldeed aan de eisen zoals vastgesteld door de examencommissie van de Nederlandse Voedsel- en Warenautoriteit, en voor 1 januari 2016 is aangewezen als toezichthouder op de naleving van het bepaalde bij of krachtens de wet.   

### Artikel  5  

Deze regeling treedt in werking met ingang van 1 januari 2013. 

### Artikel  6  

Deze regeling wordt aangehaald als: Regeling toezichthoudende ambtenaren Drank- en Horecawet. 
Deze regeling zal met de toelichting in de Staatscourant worden geplaatst.  

De 
staatssecretaris van Volksgezondheid, Welzijn en Sport, 
M.J. van Rijn     
