<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 23 april 2012, nr. AV/SDA/2012/6091, tot aanwijzing van de bevoegde instantie en vaststelling van vereiste documenten voor melding in het kader van artikel 2a van de Wet arbeid vreemdelingen (Regeling melding Wet arbeid vreemdelingen)

De Minister van Sociale Zaken en Werkgelegenheid,  
Gelet op [artikel 2a, eerste en derde lid, van de Wet arbeid vreemdelingen](../../../../../../../wet/wet/arbeid/vreemdelingen/BWBR0007149/README.md);
Besluit:    

### Artikel  1  

####Definities

In deze regeling wordt verstaan onder: 

a.  *wet:* [Wet arbeid vreemdelingen](../../../../../../../wet/wet/arbeid/vreemdelingen/BWBR0007149/README.md);  

b.  *melding:* de verplichting voor een werkgever om vooraf schriftelijk te melden dat hij een vreemdeling in Nederland arbeid laat verrichten als bedoel in [artikel 2a, eerste lid, van de wet](../../../../../../../wet/wet/arbeid/vreemdelingen/BWBR0007149/README.md).   

### Artikel  2  

####Bevoegde instantie

Het Uitvoeringsinstituut Werknemersverzekeringen is de instantie waaraan een werkgever de melding doet. 

### Artikel  3  

####Bewijsstukken

De werkgever doet de melding onder overlegging van de volgende documenten: 

a. een door de werkgever schriftelijk en naar waarheid afgelegde verklaring, opgesteld op een daartoe door het Uitvoeringsinstituut werknemersverzekeringen verstrekt formulier, waarin worden vermeld de naam en het adres van de werkgever, een aanduiding van de aard van zijn onderneming en de registratiegegevens in het land van vestiging, de naam en het adres van degene ten behoeve van wie de dienst wordt verleend, de aard van de te verlenen dienst, waar en wanneer de vreemdeling de arbeid zal verrichten, alsmede de identiteitsgegevens van de vreemdeling;  

b. een kopie van het geldige identiteitsbewijs van de vreemdeling, en  

c. bewijsstukken waaruit blijkt dat de vreemdeling rechtmatig in Nederland verblijft en arbeid mag verrichten.   

### Artikel  4  

####Inwerkingtreding

Deze regeling treedt in werking met ingang van 1 mei 2012. 

### Artikel  5  

####Citeertitel

Deze regeling wordt aangehaald als: Regeling melding Wet arbeid vreemdelingen. 
Deze regeling zal met de toelichting in de Staatscourant worden geplaatst.   

Den Haag 
23 april 2012   

De 
Minister van Sociale Zaken en Werkgelegenheid, 
H.G.J. Kamp     
