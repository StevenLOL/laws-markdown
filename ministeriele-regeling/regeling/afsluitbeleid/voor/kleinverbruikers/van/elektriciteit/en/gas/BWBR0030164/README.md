<meta http-equiv='Content-Type' content='text/html; charset=utf-8' />

##Regeling van de Minister van Economische Zaken, Landbouw en Innovatie van 27 juni 2011, nr. WJZ / 11076169, houdende regels over afsluiten van kleinverbruikers van elektriciteit en gas en intrekking van de Regeling afsluiten elektriciteit en gas van kleinverbruikers (Regeling afsluitbeleid voor kleinverbruikers van elektriciteit en gas)

De Minister van Economische Zaken, Landbouw en Innovatie;  
Gelet op [artikel 95b, achtste en elfde lid, van de Elektriciteitswet 1998](../../../../../../../../../../wet/elektriciteitswet/1998/BWBR0009755/README.md) en [artikel 44, achtste lid, van de Gaswet](../../../../../../../../../../wet/gaswet/BWBR0011440/README.md);
Besluit:     
### §  1  

####Begripsbepalingen

### Artikel  1  

In deze regeling wordt verstaan onder: 

– *kleinverbruiker:* een afnemer als bedoeld in [artikel 95a, eerste lid, van de Elektriciteitswet 1998](../../../../../../../../../../wet/elektriciteitswet/1998/BWBR0009755/README.md) of [artikel 43, eerste lid, van de Gaswet](../../../../../../../../../../wet/gaswet/BWBR0011440/README.md);  

– *kwetsbare consument:* een kleinverbruiker voor wie de beëindiging van het transport of de levering van elektriciteit of gas zeer ernstige gezondheidsrisico’s tot gevolg zou hebben voor de kleinverbruiker of huisgenoten van de kleinverbruiker;  

– *schuldhulpverlening:* de toepassing van de schuldsaneringsregeling natuurlijke personen, bedoeld in [titel III van de Faillissementswet](../../../../../../../../../../wet/faillissementswet/BWBR0001860/README.md) of ondersteuning van natuurlijke personen door een instantie als bedoeld in [artikel 48, eerste lid, van de Wet op het consumentenkrediet](../../../../../../../../../../wet/wet/op/het/consumentenkrediet/BWBR0004815/README.md) bij het vinden van een adequate oplossing voor schuldsituaties gericht op de aflossing van schulden.    

### §  2  

####Procedure voorafgaand aan afsluiting wegens wanbetaling

### Artikel  2  

Een netbeheerder of een vergunninghouder beëindigt het transport van elektriciteit of gas naar of de levering van elektriciteit of gas aan een kleinverbruiker niet wegens wanbetaling voordat de in de artikelen 3 en 4 beschreven procedure is gevolgd.  

### Artikel  3  

1.  Indien een kleinverbruiker niet binnen de gestelde termijn een vordering tot betaling van een netbeheerder of een vergunninghouder voldoet, doet de desbetreffende netbeheerder of vergunninghouder de kleinverbruiker ten minste eenmaal een schriftelijke herinnering daaromtrent toekomen.   
2.  De netbeheerder of vergunninghouder: 

a. wijst de kleinverbruiker bij die herinnering op de mogelijkheden voor schuldhulpverlening;  

b. biedt bij de herinnering aan met schriftelijke toestemming van de kleinverbruiker de contactgegevens van de kleinverbruiker, diens klantnummer, en informatie over de hoogte van diens schuld aan een instantie ten behoeve van schuldhulpverlening te verstrekken, tenzij de kleinverbruiker geen natuurlijk persoon is;  

c. vermeldt bij de herinnering dat de kleinverbruiker niet wordt afgesloten indien de artikelen 5 of 8 van toepassing zijn.     

### Artikel  4  

De netbeheerder of de vergunninghouder spant zich in om in persoonlijk contact te treden met de kleinverbruiker teneinde deze te wijzen op mogelijkheden om betalingsachterstanden te voorkomen en te beëindigen.  

### §  3  

####Afsluiten en heraansluiten van kwetsbare consumenten

### Artikel  5  

Een netbeheerder of vergunninghouder beëindigt het transport van elektriciteit of gas naar of de levering van elektriciteit of gas aan een kwetsbare consument niet, tenzij: 

a. de kwetsbare consument hierom verzoekt;  

b. er sprake is van fraude of misbruik door de kwetsbare consument;  

c. de onveiligheid van de installatie beëindiging van het transport noodzakelijk maakt;  

d. de overeenkomst voor de levering van elektriciteit of gas van de kwetsbare consument met de leverancier afloopt;  

e. op de aansluiting van de kwetsbare consument bij de netbeheerder geen vergunninghouder bekend is;  

f. er sprake is van wanbetaling en de kwetsbare consument niet binnen een redelijke termijn een verklaring van een arts die geen behandelend arts van de betrokkene is kan overleggen om de zeer ernstige gezondheidsrisico’s aan te tonen.    

### Artikel  6  

Een netbeheerder of een vergunninghouder draagt er zorg voor dat het transport van elektriciteit of gas naar of de levering van elektriciteit of gas aan een kwetsbare consument die wegens wanbetaling is beëindigd, wordt hervat indien de kwetsbare consument een verklaring van een arts die geen behandelend arts van de betrokkene is overlegt om de zeer ernstige gezondheidsrisico’s aan te tonen.  

### §  4  

####Afsluiten en heraansluiten in de winterperiode

### Artikel  7  

Onverminderd de artikelen 2 tot en met 6, is deze paragraaf van toepassing in de periode van 1 oktober tot 1 april van enig jaar.  

### Artikel  8  

1.  Een netbeheerder of vergunninghouder beëindigt het transport van elektriciteit of gas naar of de levering van elektriciteit of gas aan een kleinverbruiker niet, tenzij: 

a. de kleinverbruiker hierom verzoekt;  

b. er sprake is van fraude of misbruik door de kleinverbruiker;  

c. de onveiligheid van de installatie beëindiging van het transport noodzakelijk maakt;  

d. op de aansluiting van de kleinverbruiker bij de netbeheerder geen vergunninghouder bekend is;  

e. de overeenkomst voor de levering van elektriciteit of gas van de kleinverbruiker met de leverancier afloopt;  

f. op grond van het tweede lid het transport of de levering van elektriciteit of gas wegens wanbetaling kan worden beëindigd.     
2.  Een netbeheerder of vergunninghouder kan het transport van elektriciteit of gas naar of de levering van elektriciteit of gas aan een kleinverbruiker beëindigen wegens wanbetaling, tenzij: 

a. de kleinverbruiker binnen een door de netbeheerder of vergunninghouder vast te stellen redelijke termijn na de herinnering, bedoeld in artikel 3, eerste lid, een bewijs overlegt dat hij heeft verzocht om schuldhulpverlening, totdat op dat verzoek negatief is beslist;  

b. de vordering van de netbeheerder of de vergunninghouder binnen een redelijke termijn betrokken wordt bij een lopend traject van schuldhulpverlening aan de kleinverbruiker;  

c. toepassing dient te worden gegeven aan artikel 9 en binnen een redelijke termijn nadat toepassing is gegeven aan artikel 9 de vordering van de netbeheerder of de vergunninghouder is betrokken bij een traject van schuldhulpverlening.     
3.  De uitzonderingsgronden, bedoeld in het tweede lid, onderdelen a en b, zijn niet van toepassing indien de schuldhulpverlening aan de kleinverbruiker eindigt of indien de kleinverbruiker de verplichtingen ten aanzien van de schuldhulpverlening niet nakomt.   

### Artikel  9  

Indien een kleinverbruiker niet heeft gereageerd op het in artikel 3, tweede lid, onderdeel b, bedoelde aanbod verstrekt de netbeheerder of de vergunninghouder de contactgegevens van de kleinverbruiker, diens klantnummer, en informatie over de hoogte van diens schuld aan een instantie ten behoeve van schuldhulpverlening, tenzij de kleinverbruiker geen natuurlijk persoon is.  

### Artikel  10  

Een netbeheerder of een vergunninghouder draagt er zorg voor dat het transport van elektriciteit of gas naar of de levering van elektriciteit of gas aan een kleinverbruiker die wegens wanbetaling is beëindigd, wordt hervat indien de kleinverbruiker een bewijs overlegt: 

a. dat hij heeft verzocht om schuldhulpverlening, totdat op dat verzoek negatief is beslist of totdat de schuldhulpverlening eindigt;  

b. dat de vordering van de netbeheerder of de vergunninghouder wordt betrokken bij een lopend traject van schuldhulpverlening aan de kleinverbruiker.    

### §  5  

####Op afstand beperken van de doorlaatwaarde of afsluiten

### Artikel  11  

De doorlaatwaarde van het transport van elektriciteit naar of de levering van elektriciteit aan een kleinverbruiker wordt niet op afstand beperkt door middel van de meetinrichting, tenzij de kleinverbruiker in het kader van een testsituatie hier schriftelijk toestemming voor heeft gegeven.  

### Artikel  12  

Indien een op afstand uitleesbare meetinrichting op verzoek van de kleinverbruiker niet op afstand wordt uitgelezen, wordt het transport van elektriciteit of gas naar of de levering van elektriciteit of gas aan de kleinverbruiker niet op afstand beëindigd door middel van de meetinrichting.  

### §  6  

####Slotbepalingen

### Artikel  13  

De [Regeling afsluiten elektriciteit en gas van kleinverbruikers](../../../../../../../../../../ministeriele-regeling/regeling/afsluiten/elektriciteit/en/gas/van/kleinverbruikers/BWBR0020577/README.md) wordt ingetrokken, met dien verstande dat die regeling van toepassing blijft voor alle overeenkomsten, vorderingen en geschillen die betrekking hebben op de beëindiging van het transport van elektriciteit of gas naar of de levering van elektriciteit of gas aan een kleinverbruiker in de periode vanaf inwerkingtreding van die regeling tot 1 juli 2011.  

### Artikel  14  

Deze regeling treedt in werking met ingang van 1 oktober 2011, met uitzondering van artikel 11 dat op 1 juli 2011 in werking treedt.  

### Artikel  15  

Deze regeling wordt aangehaald als: Regeling afsluitbeleid voor kleinverbruikers van elektriciteit en gas.  
Deze regeling zal met de toelichting in de Staatscourant worden geplaatst.   

's-Gravenhage 
27 juni 2011   

De 
Minister van Economische Zaken, Landbouw en Innovatie,
M.J.M.Verhagen   
