<meta http-equiv='Content-Type' content='text/html; charset=utf-8' />

##Regeling van de Staatssecretaris van Infrastructuur en Milieu, van 17 april 2012, nr. IENM/BSK-2012/14677, houdende regels met betrekking tot het afsluiten van kleinverbruikers van drinkwater (Regeling afsluitbeleid voor kleinverbuikers van drinkwater)

De Staatssecretaris van Infrastructuur en Milieu,  
Gelet op [artikel 9, tweede tot en met het vierde lid, van de Drinkwaterwet](../../../../../../../../wet/drinkwaterwet/BWBR0026338/README.md);
Besluit:     
### §  1  

####Begripsbepalingen

### Artikel  1  

In deze regeling wordt verstaan onder: 

a.  *kwetsbare consument:* kleinverbruiker voor wie de beëindiging van de levering van drinkwater zeer ernstige gezondheidsrisico’s tot gevolg zou hebben voor de kleinverbruiker of huisgenoten van de kleinverbruiker;  

b.  *schuldhulpverlening:* toepassing van de schuldsaneringsregeling natuurlijke personen, bedoeld in [titel III van de Faillissementswet](../../../../../../../../wet/faillissementswet/BWBR0001860/README.md) of ondersteuning van natuurlijke personen door een instantie als bedoeld in [artikel 48, eerste lid, van de Wet op het consumentenkrediet](../../../../../../../../wet/wet/op/het/consumentenkrediet/BWBR0004815/README.md) bij het vinden van een adequate oplossing voor schuldsituaties gericht op de aflossing van schulden.   

### §  2  

####Procedure voorafgaand aan afsluiting wegens wanbetaling

### Artikel  2  

####Verplichte procedure

De eigenaar van een drinkwaterbedrijf beëindigt de levering van drinkwater aan een kleinverbruiker wegens wanbetaling niet voordat de in de artikelen 3 en 4 beschreven procedure is gevolgd. 

### Artikel  3  

####Schriftelijke herinnering

1.   Indien een kleinverbruiker niet binnen de gestelde termijn voldoet aan een eerste vordering tot betaling door de eigenaar van een drinkwaterbedrijf, zendt die eigenaar ten minste eenmaal een schriftelijke herinnering daaromtrent aan die kleinverbruiker.   
2.   De eigenaar van een drinkwaterbedrijf: 

a. wijst de kleinverbruiker bij die herinnering op de mogelijkheden voor schuldhulpverlening,  

b. biedt bij de schriftelijke herinnering aan om met schriftelijke toestemming van de kleinverbruiker diens contactgegevens, diens klantnummer en informatie over de hoogte van diens schuld aan een instantie ten behoeve van schuldhulpverlening te verstrekken, tenzij de kleinverbruiker geen natuurlijk persoon is, en  

c. vermeldt bij de schriftelijke herinnering dat de kleinverbruiker niet wordt afgesloten indien hij een medische verklaring als bedoeld in artikel 6, onderdeel d, overlegt, onverlet de omstandigheden genoemd in de onderdelen a tot en met c van dat artikel.    

### Artikel  4  

####Inspanning tot persoonlijk contact

De eigenaar van een drinkwaterbedrijf spant zich in om in persoonlijk contact te treden met de kleinverbruiker teneinde deze te wijzen op mogelijkheden om betalingsachterstanden te voorkomen en te beëindigen, en om uitsluitsel te krijgen over het al of niet geven van toestemming als bedoeld in artikel 3, tweede lid onder b. 

### Artikel  5  

####Verstrekken gegevens

Indien een kleinverbruiker niet heeft gereageerd op het in artikel 3, tweede lid, onderdeel b, bedoelde aanbod kan het drinkwaterbedrijf de contactgegevens van de kleinverbruiker, diens klantnummer en informatie over de hoogte van diens schuld aan een instantie ten behoeve van schuldhulpverlening verstrekken, tenzij de kleinverbruiker geen natuurlijk persoon is. 

### §  3  

####Afsluiten en heraansluiten van kwetsbare consumenten

### Artikel  6  

####Beëindiging levering aan kwetsbare consument

De eigenaar van een drinkwaterbedrijf beëindigt de levering van drinkwater aan een kwetsbare consument niet, tenzij: 

a. de kwetsbare consument daarom verzoekt,  

b. er sprake is van fraude of misbruik door de kwetsbare consument,  

c. de onveiligheid van de installatie beëindiging van de levering noodzakelijk maakt, of  

d. er sprake is van wanbetaling en de kwetsbare consument niet binnen een redelijke termijn een verklaring van een arts, niet zijnde de behandelend arts van de betrokkene, kan overleggen waaruit de zeer ernstige gezondheidsrisico’s die ontstaan door het afsluiten van drinkwater blijkt.   

### Artikel  7  

####Hervatting levering aan kwetsbare consument

De eigenaar van een drinkwaterbedrijf draagt er zorg voor dat de levering van drinkwater aan een kwetsbare consument die wegens wanbetaling is beëindigd, in ieder geval wordt hervat indien die kwetsbare consument een verklaring van een arts als bedoeld in artikel 6, onder d, overlegt. 

### §  4  

####Slotbepalingen

### Artikel  8  

####Inwerkingtreding

Deze regeling treedt in werking met ingang van 1 juni 2012. 

### Artikel  9  

####Citeertitel

Deze regeling wordt aangehaald als: Regeling afsluitbeleid voor kleinverbruikers van drinkwater. 
Deze regeling zal met de toelichting in de Staatscourant worden geplaatst.  

De 
Staatssecretaris van Infrastructuur en Milieu, 
J.J. Atsma     
