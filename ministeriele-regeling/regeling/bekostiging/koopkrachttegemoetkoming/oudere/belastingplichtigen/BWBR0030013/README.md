<meta http-equiv='Content-Type' content='text/html; charset=utf-8' />

##Regeling van de Minister van Sociale Zaken en Werkgelegenheid van 18 mei 2011, nr. IVV/BBO/2011/7912, tot het stellen van regels voor de bekostiging van de koopkrachttegemoetkoming oudere belastingplichtigen (Regeling bekostiging koopkrachttegemoetkoming oudere belastingplichtigen)

De Minister van Sociale Zaken en Werkgelegenheid,  
Handelende in overeenstemming met de Staatssecretaris van Financiën;

Gelet op [artikel 13, vierde lid, van de Wet mogelijkheid koopkrachttegemoetkoming oudere belastingplichtigen](../../../../../../../wet/wet/mogelijkheid/koopkrachttegemoetkoming/oudere/belastingplichtigen/BWBR0029984/README.md);
Besluit:    

### Artikel  1  

####Begripsbepaling

Onder KOB wordt verstaan: het bedrag van de tegemoetkoming als bedoeld in [artikel 3 van de van de Wet mogelijkheid koopkrachttegemoetkoming oudere belastingplichtigen](../../../../../../../wet/wet/mogelijkheid/koopkrachttegemoetkoming/oudere/belastingplichtigen/BWBR0029984/README.md).  

### Artikel  2  

####Raming uitgaven KOB

Uiterlijk op 1 oktober van elk jaar verstrekt de SVB aan de Minister een opgave van het bedrag aan geraamde KOB in het komende jaar, met een uitsplitsing naar maand.  

### Artikel  3  

####Afdracht KOB

Met als valutadag de tweeëntwintigste dag van elke maand stort de Minister een periodiek voorschot op het bedrag, bedoeld in artikel 2, op een rekening-courant van de SVB bij de Minister van Financiën. De Minister kan, na overleg met de SVB, van dit bedrag afwijken.  

### Artikel  4  

####Raming uitgaven uitvoeringskosten

In het jaarplan met begroting, bedoeld in [artikel 46, eerste lid, van de Wet structuur uitvoeringsorganisatie werk en inkomen](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md), verstrekt de SVB elk jaar aan de Minister een opgave van het totaalbedrag aan geraamde uitvoeringskosten met betrekking tot de KOB in het komende jaar.  

### Artikel  5  

####Afdracht uitvoeringskosten

Met als valutadag de eerste dag van elke maand stort de Minister ééntwaalfde van het bedrag, bedoeld in artikel 4, op een rekening-courant van de SVB bij de Minister van Financiën. De Minister kan, na overleg met de SVB, van dit bedrag afwijken.  

### Artikel  6  

####Afrekening

1.  Uiterlijk op 1 juli dient de SVB de afrekening van KOB en de uitvoeringskosten met betrekking tot de KOB over het afgelopen kalenderjaar bij de Minister in.   
2.  In de afrekening van de KOB en de uitvoeringskosten met betrekking tot de KOB wordt, op basis van de jaarrekening, bedoeld in [artikel 49 van de Wet structuur uitvoeringsorganisatie werk en inkomen](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md), de kasstroom inzichtelijk gemaakt en wordt deze afzonderlijk vermeld voor de uitgaven en ontvangsten met betrekking tot de KOB.   
3.  Op grond van de afrekening van de KOB en de uitvoeringskosten met betrekking tot de KOB vindt voor 15 augustus een betaling plaats ten gunste of ten laste van de SVB.   

### Artikel  7  

####Vaststelling Rijksbijdrage

De Minister stelt jaarlijks voor 31 oktober de omvang van de middelen tot dekking van de uitgaven KOB ten laste van de SVB over het afgelopen kalenderjaar vast.  

### Artikel  8  

####Overgangsrecht 2011

Voor het jaar 2011: 

a. wordt de raming, bedoeld in artikel 2, uiterlijk op 15 juni 2011 verstrekt, en  

b. wordt de raming, bedoeld in artikel 4, afzonderlijk van het jaarplan met begroting, bedoeld in [artikel 46, eerste lid, van de Wet structuur uitvoeringsorganisatie werk en inkomen](../../../../../../../wet/wet/structuur/uitvoeringsorganisatie/werk/en/inkomen/BWBR0013060/README.md), uiterlijk op 15 juni 2011 verstrekt.    

### Artikel  9  

####Inwerkingtreding

Deze regeling treedt in werking met ingang van 1 juni 2011, waarbij artikel 8 vervalt met ingang van 1 januari 2012.  

### Artikel  10  

####Citeertitel

Deze regeling wordt aangehaald als: Regeling bekostiging koopkrachttegemoetkoming oudere belastingplichtigen.  
Deze regeling zal met de toelichting in de Staatscourant worden geplaatst.   

Den Haag 
18 mei 2011   

De 
Minister van Sociale Zaken en Werkgelegenheid,
H.G.J.Kamp   
