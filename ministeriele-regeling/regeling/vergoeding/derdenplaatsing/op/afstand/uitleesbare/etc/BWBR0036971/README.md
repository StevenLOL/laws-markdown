<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 25 augustus 2015, nr. WJZ/15107924, houdende regels over de vergoeding voor derdenplaatsing van op afstand uitleesbare meetinrichtingen (Regeling vergoeding derdenplaatsing op afstand uitleesbare meetinrichtingen)

De Minister van Economische Zaken,  
Gelet op artikel 26ae, negende lid, van de Elektriciteitswet 1998 en artikel 13e, negende lid, van de Gaswet;
Besluit:    

### Artikel  1  

In deze regeling wordt verstaan onder: 

–  *afnemer:* een afnemer als bedoeld in artikel 95a, eerste lid, van de Elektriciteitswet 1998 of artikel 43, eerste lid, van de Gaswet;  

–  *derdenplaatsing:* de plaatsing van een op afstand uitleesbare meetinrichting van de netbeheerder voor elektriciteit of gas op grond van artikel 26ae, zevende lid van de Elektriciteitswet 1998 of artikel 13e, zevende lid van de Gaswet;  

–  *op afstand uitleesbare meetinrichting voor elektriciteit:* een meetinrichting voor elektriciteit als bedoeld in artikel 95la, eerste lid, van de Elektriciteitswet 1998;  

–  *op afstand uitleesbare meetinrichting voor gas:* een meetinrichting voor gas als bedoeld in artikel 42a, eerste lid, van de Gaswet.   

### Artikel  2  

De vergoeding voor derdenplaatsing die een netbeheerder betaalt aan een ander dan de netbeheerder die er zorg voor draagt dat een afnemer beschikt over een op afstand uitleesbare meetinrichting van de netbeheerder voor elektriciteit en gas bedraagt € 19,– exclusief btw voor het plaatsen van op afstand uitleesbare meetinrichtingen van de netbeheerder voor elektriciteit en gas. Indien een afnemer niet beschikt over een aansluiting als bedoeld in artikel 1, eerste lid, onderdeel m, van de Gaswet bedraagt de vergoeding die een netbeheerder betaalt aan een ander dan de netbeheerder die er zorg voor draagt dat een afnemer beschikt over een op afstand uitleesbare meetinrichting van de netbeheerder voor elektriciteit € 0,– voor het plaatsen van op afstand uitleesbare meetinrichtingen van de netbeheerder voor elektriciteit. 

### Artikel  3  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst. 

### Artikel  4  

Deze regeling wordt aangehaald als: Regeling vergoeding derdenplaatsing op afstand uitleesbare meetinrichtingen. 
Deze regeling zal met de toelichting in de Staatscourant worden geplaatst.   

's-Gravenhage 
25 augustus 2015   

De 
Minister van Economische Zaken, 
H.G.J. Kamp     
