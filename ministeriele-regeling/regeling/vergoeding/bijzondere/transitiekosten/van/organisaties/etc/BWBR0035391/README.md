<meta http-equiv='Content-Type' content='text/html; charset=utf-8' />

##Regeling van de Staatssecretaris van Volksgezondheid, Welzijn en Sport en de Staatssecretaris van Veiligheid en Justitie van 17 juli 2014, 642067-123483-J houdende vergoeding bijzondere transitiekosten van organisaties in verband met de inwerkingtreding van de Jeugdwet

De Staatssecretaris van Volksgezondheid, Welzijn en Sport en de Staatssecretaris van Veiligheid en Justitie,  
Gelet op artikel 5 van de begroting van VWS;
Besluiten:    

### Artikel  1  

1.  In deze regeling wordt verstaan onder: 

a.*jeugdhulp:* jeugdhulp als bedoeld in artikel 1.1 van de Jeugdwet;

b.*jeugdreclassering:* jeugdreclassering als bedoeld in artikel 1.1 van de Jeugdwet;

c.*kinderbeschermingsmaatregelen:* kinderbeschermingsmaatregelen als bedoeld in artikel 1.1 van de Jeugdwet;

d.*organisatie:* aanbieder van jeugdhulp, organisatie voor advisering en verwerking van meldingen inzake huiselijk geweld of kindermishandeling of uitvoerder van kinderbeschermingsmaatregelen of jeugdreclassering;

e.*voorziening:* vorm van jeugdhulp of uitvoering van kinderbeschermingsmaatregelen of jeugdreclassering;

f.*Autoriteit:* Transitie Autoriteit Jeugd bedoeld in het Instellingsbesluit Transitie Autoriteit Jeugd;

g.*minister:* Minister van Volksgezondheid, Welzijn en Sport;

h.*jaaromzet in 2013:* jaaromzet zoals die valt af te leiden uit de door een accountant gecontroleerde jaarrekening 2013 van de aanvragende organisatie.  
2.  Indien de besluiten van de minister op grond van deze regeling betrekking hebben op een subsidieverstrekking aan een organisatie die uitvoerder is van kinderbeschermingsmaatregelen of jeugdreclassering worden de besluiten genomen mede namens de Minister van Veiligheid en Justitie.   
3.  Op de verstrekking van subsidies door de minster op grond van deze regeling is de Kaderregeling VWS-subsidies van toepassing.   
4.  Op de verstrekking van subsidies op grond van deze regeling aan een organisatie die uitvoerder is van kinderbeschermingsmaatregelen of jeugdreclassering is de Kaderregeling VWS-subsidies van overeenkomstige toepassing. 

### Artikel  2  

De minister kan aan een organisatie eenmalig een subsidie verstrekken: 

a. ten behoeve van de onvermijdbare kosten die een organisatie moet maken om in 2015 de continuïteit van een voorziening te verzekeren;  

b. ten behoeve van de onvermijdbare kosten van een voorziening die een organisatie moet maken als rechtstreeks gevolg van langdurige verplichtingen die de organisatie vóór 1 januari 2014 is aangegaan ten behoeve van een voorziening die door gemeenten op grond van de Jeugdwet niet of in mindere mate bekostigd zal worden;  

c. ten behoeve van de kosten die een organisatie, die voor de bekostiging of bevoorschotting van een voorziening afhankelijk is van een groot aantal gemeenten, in 2015 moet maken om aan haar financiële verplichtingen te kunnen voldoen, indien die bekostiging vanwege het grote aantal betrokken gemeenten mogelijk gedurende enige tijd op zich laat wachten. Van een groot aantal betrokkenen is sprake wanneer een organisatie zowel in ten minste 10 samenwerkingsregio’s in 2013 een omzet heeft behaald van ten minste 2% per regio als in ten hoogste twee samenwerkingsregio’s in 2013 een omzet van ten hoogste 30% per regio heeft behaald en in alle andere regio’s in 2013 een omzet van ten hoogste 20% per regio heeft behaald.  

### Artikel  3  

1.  Een aanvraag om een subsidie als bedoeld in artikel 2, onder b, kan tot uiterlijk 1 april 2017 worden ingediend.   
2.  Een aanvraag die op of na 1 april 2017 wordt ingediend, wordt afgewezen.  

### Artikel  4  

1.  De Autoriteit brengt op verzoek van de minister advies uit over de op de aanvraag van een subsidie te nemen beslissing.   
2.  Bij de beslissing op de aanvraag tot subsidieverlening betrekt de minister het advies van de Autoriteit.  

### Artikel  5  

1.  Een subsidie als bedoeld in artikel 2, onder a, wordt alleen verstrekt indien de organisatie de voorziening lopende het jaar 2015 blijft bieden zolang dat nodig is om continuïteit te verzekeren en de voorziening daarna beëindigt.   
2.  De subsidie bedraagt niet meer dan 80% van dat deel van de jaaromzet in 2013 van de organisatie dat de voorziening betreft waarvoor de subsidie wordt gevraagd.  

### Artikel  6  

1.  Een subsidie als bedoeld in artikel 2, onder b, wordt alleen verstrekt indien: 

a. sprake is van vermindering van de bekostiging van een voorziening;  

b. de organisatie voldoende aannemelijk maakt dat zij van voldoende inkomsten verzekerd is om de organisatie, na aanpassing aan de eisen die de gemeenten stelt aan de bekostiging, gedurende tenminste drie jaar voort te zetten;  

c. de organisatie maatregelen neemt die noodzakelijk zijn om, met gebruikmaking van de gevraagde subsidie, lasten en baten structureel met elkaar in evenwicht te brengen;  

d. de organisatie niet in staat is de kosten waarvoor de subsidie wordt gevraagd naar redelijkheid en billijkheid uit het huidige eigen vermogen te voldoen, op zodanige wijze dat de lasten en baten structureel met elkaar in evenwicht zijn en  

e. de subsidie in verhouding tot dat deel van de jaaromzet in 2013 van de organisatie dat de voorziening betreft waarvoor de subsidie wordt gevraagd, door de Autoriteit als redelijk wordt beoordeeld.     
2.  Indien de minister en de Minister van Veiligheid en Justitie jegens een gemeente bestuurlijke maatregelen hebben getroffen die zien op het sluiten van een overeenkomst met een organisatie en van de gemeente en de organisatie redelijkerwijs niet verwacht mag worden dat zij de kosten bedoeld in artikel 2, onder b, volledig voor hun rekening nemen, kan eveneens een subsidie als bedoeld in artikel 2, onder b, verstrekt worden.  

### Artikel  7  

1.  Een subsidie als bedoeld in artikel 2, onder c, bedraagt 15% van dat deel van de omzet van de organisatie dat de voorzieningen betreft waar de subsidieaanvraag betrekking op heeft.   
2.  Indien dat deel van de inkomsten van de organisatie dat de voorziening betreft achterblijft bij de verwachte inkomsten, bedraagt de subsidie maximaal 80% van dat deel van de omzet van de organisatie in 2013 dat de voorziening betreft.   
3.  De subsidie wordt verrekend met de inkomsten die de organisatie in het kwartaal waarvoor de subsidie is verstrekt ten behoeve van de voorziening ontvangen heeft. Na afloop van het jaar of indien daartoe aanleiding bestaat tussentijds, worden de dan nog verleende subsidie verrekend met nog niet verrekende inkomsten over dat jaar. Verrekening van de subsidie kan achterwege blijven indien en voor zover de jaaromzet van de organisatie in 2015 dat de voorziening betreft niet meer bedraagt dan 80% van dat deel van de jaaromzet van de organisatie dat de voorziening betreft in 2013. De organisatie dient daarbij aannemelijk te maken dat zij zich in voldoende mate heeft ingespannen om voldoende inkomsten te verwerven.  

### Artikel  8  

1.  Het subsidieplafond voor de verstrekking van subsidies op grond van deze regeling bedraagt € 200 miljoen.   
2.  De minister verdeelt het beschikbare bedrag in volgorde van datum van ontvangst van de aanvragen.  

### Artikel  9  

1.  Deze regeling treedt in werking met ingang van 1 oktober 2014.   
2.  Deze regeling vervalt met ingang van 1 januari 2018.  

### Artikel  10  

Deze regeling wordt aangehaald als: Beleidsregels subsidieverstrekking bijzondere transitiekosten Jeugdwet. 

De 
Staatssecretaris van Volksgezondheid, Welzijn en Sport, 
M.J. van Rijn   

De 
Staatssecretaris van Veiligheid en Justitie, 
F. Teeven     
