<meta http-equiv='Content-Type' content='text/html; charset=utf-8' />

##Regeling van de Minister van Economische Zaken, Landbouw en Innovatie van 26 oktober 2011, nr. WJZ / 11144990, houdende regels over de vergoeding voor prioriteitsplaatsing van op afstand uitleesbare meters (Regeling vergoeding prioriteitsplaatsing op afstand uitleesbare meters)

De Minister van Economische Zaken, Landbouw en Innovatie;  
Gelet op [artikel 26ad, vijfde lid, van de Elektriciteitswet 1998](../../../../../../../../../wet/elektriciteitswet/1998/BWBR0009755/README.md) en [artikel 13d, vijfde lid, van de Gaswet](../../../../../../../../../wet/gaswet/BWBR0011440/README.md);
Besluit:    

### Artikel  1  

In deze regeling wordt verstaan onder: 

–  *afnemer:* een afnemer als bedoeld in [artikel 95a, eerste lid, van de Elektriciteitswet 1998](../../../../../../../../../wet/elektriciteitswet/1998/BWBR0009755/README.md) of [artikel 43, eerste lid, van de Gaswet](../../../../../../../../../wet/gaswet/BWBR0011440/README.md);  

–  *op afstand uitleesbare meetinrichting voor elektriciteit:* een meetinrichting voor elektriciteit als bedoeld in [artikel 95la, eerste lid, van de Elektriciteitswet 1998](../../../../../../../../../wet/elektriciteitswet/1998/BWBR0009755/README.md);  

–  *op afstand uitleesbare meetinrichting voor gas:* een meetinrichting voor gas als bedoeld in [artikel 42a, eerste lid, van de Gaswet](../../../../../../../../../wet/gaswet/BWBR0011440/README.md);  

–  *prioriteitsplaatsing:* de plaatsing van een op afstand uitleesbare meetinrichting voor elektriciteit of gas op verzoek van de afnemer, bedoeld in [artikel 26ad, eerste lid, onderdeel a, van de Elektriciteitswet 1998](../../../../../../../../../wet/elektriciteitswet/1998/BWBR0009755/README.md) of [artikel 13d, eerste lid, onderdeel a, van de Gaswet](../../../../../../../../../wet/gaswet/BWBR0011440/README.md), of een plaatsing op grond van artikel 26ad, tweede lid, van de Elektriciteitswet 1998 of artikel 13d, tweede lid, van de Gaswet;  

–  *vergoeding voor prioriteitsplaatsing:* de vergoeding die een afnemer verschuldigd is aan de netbeheerder voor een prioriteitsplaatsing.   

### Artikel  2  

De vergoeding voor prioriteitsplaatsing die een netbeheerder in rekening brengt wordt gebaseerd op de kosten van de prioriteitsplaatsing en bedraagt ten hoogste € 60 exclusief btw voor het plaatsen van op afstand uitleesbare meetinrichtingen voor elektriciteit en gas of het plaatsen van een op afstand uitleesbare meetinrichting voor elektriciteit of gas. Indien de afnemer niet beschikt over een aansluiting als bedoeld in [artikel 1, eerste lid, onderdeel m, van de Gaswet](../../../../../../../../../wet/gaswet/BWBR0011440/README.md) bedraagt de vergoeding voor prioriteitsplaatsing ten hoogste € 56 exclusief btw voor het plaatsen van een op afstand uitleesbare meetinrichting voor elektriciteit. 

### Artikel  3  

Deze regeling treedt in werking met ingang van 1 januari 2012. 

### Artikel  4  

Deze regeling wordt aangehaald als: Regeling vergoeding prioriteitsplaatsing op afstand uitleesbare meters. 
Deze regeling zal met de toelichting in de Staatscourant worden geplaatst.   

Den Haag 
26 oktober 2011   

De 
Minister van Economische Zaken, Landbouw en Innovatie, 
M.J.M. Verhagen     
