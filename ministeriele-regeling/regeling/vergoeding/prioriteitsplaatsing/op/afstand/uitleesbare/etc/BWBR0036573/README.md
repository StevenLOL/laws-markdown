<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 24 april 2015, nr. WJZ/15032378, houdende regels over de vergoeding voor prioriteitsplaatsing van op afstand uitleesbare meetinrichtingen

De Minister van Economische Zaken,  
Gelet op artikel 26ae, zesde lid, van de Elektriciteitswet 1998 en artikel 13e, zesde lid, van de Gaswet;
Besluit:    

### Artikel  1  

In deze regeling wordt verstaan onder: 

–  *afnemer:* een afnemer als bedoeld in artikel 95a, eerste lid, van de Elektriciteitswet 1998 of artikel 43, eerste lid, van de Gaswet;  

–  *op afstand uitleesbare meetinrichting voor elektriciteit:* een meetinrichting voor elektriciteit als bedoeld in artikel 95la, eerste lid, van de Elektriciteitswet 1998;  

–  *op afstand uitleesbare meetinrichting voor gas:* een meetinrichting voor gas als bedoeld in artikel 42a, eerste lid, van de Gaswet;  

–  *prioriteitsplaatsing:* de plaatsing van een op afstand uitleesbare meetinrichting voor elektriciteit of gas op verzoek van de afnemer, bedoeld in artikel 26ae, vierde lid, van de Elektriciteitswet 1998 of artikel 13e, vierde lid, van de Gaswet;  

–  *vergoeding voor prioriteitsplaatsing:* de vergoeding die een afnemer verschuldigd is aan de netbeheerder voor een prioriteitsplaatsing.   

### Artikel  2  

De vergoeding voor prioriteitsplaatsing die een netbeheerder in rekening brengt wordt gebaseerd op de kosten van de prioriteitsplaatsing en bedraagt ten hoogste € 60 exclusief btw voor het plaatsen van op afstand uitleesbare meetinrichtingen voor elektriciteit en gas of het plaatsen van een op afstand uitleesbare meetinrichting voor elektriciteit of gas. Indien een afnemer niet beschikt over een aansluiting als bedoeld in artikel 1, eerste lid, onderdeel m, van de Gaswet bedraagt de vergoeding voor prioriteitsplaatsing ten hoogste € 56 exclusief btw voor het plaatsen van een op afstand uitleesbare meetinrichting voor elektriciteit. 

### Artikel  3  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst. 

### Artikel  4  

Deze regeling wordt aangehaald als: Regeling vergoeding prioriteitsplaatsing op afstand uitleesbare meetinrichtingen 2015. 
Deze regeling zal in de Staatscourant worden geplaatst.   

's-Gravenhage 
24 april 2015   

De 
Minister van Economische Zaken, 
H.G.J. Kamp     
