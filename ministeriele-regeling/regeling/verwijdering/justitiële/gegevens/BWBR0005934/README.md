<meta http-equiv='Content-Type' content='text/html; charset=utf-8' />

##Regeling verwijdering justitiële gegevens

De Minister van Justitie,  
Gelet op [artikel 8 van het Besluit registratie justitiële gegevens](../../../../../../AMvB/besluit/registratie/justitiële/gegevens/BWBR0002293/README.md);
Besluit:    

### Artikel  1  

1.  De gegevens die met toepassing van [artikel 7 van het Besluit registratie justitiële gegevens](../../../../../../AMvB/besluit/registratie/justitiële/gegevens/BWBR0002293/README.md) uit de algemene documentatieregisters worden verwijderd, worden opgenomen in een archiefbestand.   
2.  De gegevens die tevens voorkomen op ingevolge [artikel 9, derde lid](../../../../../../wet/wet/op/de/justitiële/documentatie/en/op/de/verklaringen/omtrent/het/gedrag/BWBR0002195/README.md), of [artikel 10, eerste lid, van de Wet op de justitiële documentatie en op de verklaringen omtrent het gedrag](../../../../../../wet/wet/op/de/justitiële/documentatie/en/op/de/verklaringen/omtrent/het/gedrag/BWBR0002195/README.md) niet uit het strafregister verwijderde strafbladen, worden niet uit de algemene documentatieregisters verwijderd.  

### Artikel  2  

1.  Van een in de algemene documentatieregisters opgenomen kaart waarop zowel gegevens voorkomen waarvan de bewaringstermijn nog niet is verstreken als gegevens die moeten worden verwijderd, wordt een kopie gemaakt.   
2.  Op de originele kaart worden de gegevens die ingevolge [artikel 7 van het Besluit registratie justitiële gegevens](../../../../../../AMvB/besluit/registratie/justitiële/gegevens/BWBR0002293/README.md) moeten worden verwijderd, onleesbaar gemaakt. Deze kaart wordt in het algemeen documentatieregister teruggeplaatst.   
3.  Op de kopie van de kaart worden de gegevens, waarvoor de bewaringstermijn nog niet is verstreken, onleesbaar gemaakt. Deze kaart wordt in het archiefbestand opgenomen.  

### Artikel  3  

Het archiefbestand wordt gerangschikt op geboortejaar en daarbinnen op alfabetisch-lexicografische volgorde. Het archiefbestand wordt bewaard op een uitsluitend voor de beheerder van de afdeling van de justitiële documentatie toegankelijke plaats. 

### Artikel  4  

De elektronische gegevensdrager (optical disk) waarop gegevens die in afwachting en ten behoeve van de conversie van de algemene documentatieregisters naar een geautomatiseerde justitiële documentatie voorkomen, maakt eveneens deel uit van het in artikel 1, eerste lid, bedoelde archiefbestand. 

### Artikel  5  

Uit het archiefbestand worden geen inlichtingen verstrekt. 

### Artikel  6  

1.  Deze regeling, die kan worden aangehaald als ‘Regeling verwijdering justitiële gegevens’, zal in de Staatscourant worden gepubliceerd.   
2.  Zij treedt in werking op de tweede dag na publikatie in de Staatscourant en werkt terug tot 13 maart 1993.  

's-Gravenhage 
26 maart 1993    

De 
Minister voornoemd, 
E. M. H. Hirsch Ballin      
