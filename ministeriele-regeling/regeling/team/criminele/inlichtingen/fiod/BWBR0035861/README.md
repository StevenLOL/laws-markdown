<meta http-equiv='Content-Type' content='text/html; charset=utf-8' />

##Vaststelling van de regeling van de Staatssecretaris van Financiën van 1 december 2014, nr. DB 2014/474M, houdende regels omtrent werkzaamheden en autorisaties van het team criminele inlichtingen FIOD (Regeling team criminele inlichtingen FIOD)

De Staatssecretaris van Financiën,  
Handelende in overeenstemming met de Minister van Veiligheid en Justitie;

Gelet op artikel 12 van de Wet op de bijzondere opsporingsdiensten, de artikelen 6 en 46 van de Wet politiegegevens, artikel 2:5 van het Besluit politiegegevens en artikel 7 van het Besluit verplichte politiegegevens;
Besluit:    

### Artikel  1  

1.  In deze regeling wordt verstaan onder: 

a.  *team criminele inlichtingen FIOD:* eenheid als bedoeld in artikel 12, eerste lid, van de Wet op de bijzondere opsporingsdiensten bij de Belastingdienst/Fiscale inlichtingen- en opsporingsdienst;  

b.  *team nationale criminele inlichtingen:* landelijk team van de politie belast met coördinatie van de werkzaamheden betreffende zowel nationale als internationale criminele inlichtingen dat onderdeel vormt van de landelijke eenheid, bedoeld in artikel 2 van het Besluit buitengewoon opsporingsambtenaar Landelijke Eenheid;  

c.  *criminele inlichtingen:* gegevens als bedoeld in artikel 10, eerste lid, aanhef en onderdeel a, van de Wet politiegegevens;  

d.  *informantgegevens:* gegevens omtrent een informant als bedoeld in artikel 12, zevende lid, van de Wet politiegegevens, met inbegrip van de door die persoon verstrekte gegevens;  

e.  *tci-officier van justitie:* als zodanig aangewezen officier van justitie, verantwoordelijk voor de taakuitoefening van het team criminele inlichtingen FIOD;  

f.  *FIOD:* de Belastingdienst/Fiscale inlichtingen- en opsporingsdienst;  

g.  *verantwoordelijke:* Minister van Financiën;  

h.  *centrale verwijzingsindex:* de door de Minister van Veiligheid en Justitie aangewezen systeem- en toepassingsprogrammatuur met behulp waarvan een overzicht kan worden verkregen van de herkenningsdienstgegevens van de politie of van de bijzondere opsporingsdiensten waarin een geregistreerde voorkomt en met behulp waarvan rechtstreekse toegang tot die onderlinge gegevensverwerking kan worden verkregen.     
2.  De in de artikelen 6, eerste en tweede lid, 7, tweede en derde lid, en 8 voorgeschreven handelingen kunnen namens de verantwoordelijke worden verricht door de directeur van de FIOD.  

### Artikel  2  

1.  Er is bij de FIOD een team criminele inlichtingen onder de naam team criminele in- lichtingen FIOD (tci-FIOD).   
2.  Het team criminele inlichtingen FIOD is belast met de informatievoorziening in het kader van de opsporing van misdrijven als bedoeld in artikel 10, eerste lid, onderdeel a, van de Wet politiegegevens.   
3.  Met het oog op de uitvoering van de taak, bedoeld in het tweede lid, worden criminele inlichtingen verwerkt overeenkomstig het bij of krachtens de Wet politiegegevens bepaalde.  

### Artikel  3  

1.  Het team criminele inlichtingen FIOD verricht in ieder geval de volgende werkzaamheden: 

a. het verzamelen en verifiëren van criminele inlichtingen;  

b. het verwerken van criminele inlichtingen;  

c. het bevorderen van het gericht inwinnen en aanvullen van criminele inlichtingen en andere gegevens die in het kader van de strafrechtelijke handhaving van de rechtsorde in aanmerking komen voor verwerking op grond van de Wet politiegegevens;  

d. het analyseren van criminele inlichtingen en het aan de hand daarvan: 

1°. signaleren van criminaliteitsontwikkelingen, voor zover het betreft misdrijven als bedoeld in artikel 10, eerste lid, onderdeel a, van de Wet politiegegevens;  

2°. periodiek verslag doen ten behoeve van criminaliteitsbeelden;    

e. het ter beschikking stellen van criminele inlichtingen overeenkomstig artikel 10, vijfde lid, van de Wet politiegegevens;  

f. het verwerken van informantgegevens, overeenkomstig het bepaalde in artikel 12 van de Wet politiegegevens, onder gelijktijdige codetoekenning.     
2.  Ten behoeve van de werkzaamheden, bedoeld in het eerste lid, maakt het team criminele inlichtingen FIOD gebruik van de centrale verwijzingsindex.   
3.  De uitvoering van de werkzaamheden, bedoeld in het eerste lid, onderdeel c, met medewerking van personen als bedoeld in artikel 12, zevende lid, van de Wet politiegegevens, wordt binnen de FIOD uitsluitend verricht door het team criminele inlichtingen FIOD.  

### Artikel  4  

1.  Het team criminele inlichtingen FIOD verstrekt criminele inlichtingen aan de andere teams criminele inlichtingen indien dit van belang kan zijn voor de opsporing van misdrijven als bedoeld in artikel 10, eerste lid, onderdeel a, van de Wet politiegegevens. Daartoe wordt gebruikgemaakt van het modelformulier criminele inlichtingen rapport dat is opgenomen in bijlage I.   
2.  De verantwoordelijke autoriseert in verband met de artikelen 6, tweede lid, en 46, eerste lid, van de Wet politiegegevens en op grond van artikel 2:5, eerste lid, van het Besluit politiegegevens de opsporingsambtenaren van het team criminele inlichtingen FIOD voor de verwerking van gegevens als bedoeld in artikel 10, eerste lid, onderdeel a, van de Wet politiegegevens. De autorisatie omvat mede de toegang tot de gegevensbestanden van de teams criminele inlichtingen bij de politie en bij de andere bijzondere opsporingsdiensten.   
3.  De verantwoordelijke autoriseert de op grond van artikel 7, tweede lid, van het Besluit verplichte politiegegevens aangewezen ambtenaren van de andere teams criminele inlichtingen bij de politie en bij de andere bijzondere opsporingsdiensten, belast met de verwerking van politiegegevens als bedoeld in artikel 10, eerste lid, onderdeel a, van de Wet politiegegevens, tot toegang tot het gegevensbestand bij het team criminele inlichtingen FIOD.  

### Artikel  5  

1.  Het team criminele inlichtingen FIOD stelt het team nationale criminele inlichtingen in kennis van: 

a. criminele inlichtingen die van nationale of internationale betekenis zijn;  

b. personalia of bedrijfsgegevens van de overeenkomstig artikel 10, tweede lid, aanhef en onderdelen a en b, van de Wet politiegegevens geregistreerde personen;  

c. de informantgegevens door middel van een informantencoderingsysteem;  

d. overige informatie die van belang kan zijn voor de landelijke en internationale coördinatie en ondersteuning door het team nationale criminele inlichtingen.     
2.  Ter uitvoering van het eerste lid, aanhef en onderdeel b, en met het oog op de verstrekking van de gegevens, genoemd in bijlage II, maakt het team criminele inlichtingen FIOD gebruik van de centrale verwijzingsindex.  

### Artikel  6  

1.  De verantwoordelijke draagt ervoor zorg dat de kennis en vaardigheden van de ambtenaren die deel uitmaken van het team criminele inlichtingen FIOD worden onderhouden op ten minste het niveau van de eisen, bedoeld in artikel 2:9 van het Besluit politiegegevens.   
2.  De verantwoordelijke bepaalt de termijn gedurende welke de ambtenaar die belast is met de werkzaamheden, bedoeld in artikel 3, eerste lid, onderdeel c, ononderbroken deel uitmaakt van het team criminele inlichtingen FIOD.   
3.  De termijn, bedoeld in het tweede lid, is ten hoogste vier jaar en kan tweemaal met ten hoogste twee jaar worden verlengd.  

### Artikel  7  

1.  De bij het team criminele inlichtingen FIOD in gebruik zijnde vertrekken zijn afsluitbaar en beveiligd. Tot deze vertrekken hebben slechts toegang ambtenaren die deel uitmaken van het team criminele inlichtingen FIOD, personen die door deze ambtenaren worden begeleid en de tci-officier van justitie.   
2.  In afwijking van het eerste lid, tweede volzin, kan de verantwoordelijke aan anderen toegang zonder begeleiding toestaan, indien het betreden van de vertrekken alleen kan plaatsvinden nadat identiteitsgegevens elektronisch zijn vastgelegd en de toegang noodzakelijk is vanuit zijn verantwoordelijkheid voor de ambtenaren en vertrekken van het team criminele inlichtingen FIOD.   
3.  De verantwoordelijke draagt ervoor zorg dat bij afwezigheid van ambtenaren van het team criminele inlichtingen FIOD de vertrekken deugdelijk zijn afgesloten.  

### Artikel  8  

De verantwoordelijke draagt ervoor zorg dat de nodige voorzieningen van technische en organisatorische aard ter beveiliging van de bij het team criminele inlichtingen FIOD gehouden criminele inlichtingen tegen verlies of aantasting van persoonsgegevens en tegen onbevoegde kennisneming, wijziging of verstrekking daarvan worden getroffen opdat het bij of krachtens de Wet politiegegevens bepaalde kan worden nageleefd. 

### Artikel  9  

Deze regeling treedt in werking met ingang van de dag na de datum van uitgifte van de Staatscourant waarin zij wordt geplaatst. 

### Artikel  10  

1.  Deze regeling wordt aangehaald als: Regeling team criminele inlichtingen FIOD.   
2.  De in het eerste lid genoemde citeertitel kan worden afgekort tot: Regeling tci-FIOD.  
Deze regeling zal met de toelichting in de Staatscourant worden geplaatst.  

De 
Staatssecretaris van Financiën, 
E.D. Wiebes    

### Bijlage  I  

Het criminele inlichtingen rapport (modelformulier) dient de volgende verplichte rubrieken te bevatten: 

####Algemeen

| --- | --- | --- |
|:---|:---|:---|
| Uniek registratienummer  | Datum van registratie  | Naam/nummer rapporteur  |
| Naam van tci  | Regionummer (PL-code)  | Telefoonnummer tci  |

####Herleidbaarheidsinformatie

| --- | --- |
|:---|:---|
| Herkomst bron  | Tekstveld  |
| Open bron  | Welke bron + datum  |
| Verkennend onderzoek  | Korps + Landelijk parketnummer en/of naam onderzoek  |
| Opsporingsonderzoek  | Korps + PV-nummer en/of naam onderzoek  |
| Buitenlands opsporingsonderzoek  | Land + uniek nummer en/of naam onderzoek + ontvangstregio  |
| Informant  | Geen veld, niet relevant  |
| Anonieme bron  | Naam opsporingsambtenaar die bericht ontvangt en PV-nummer  |
| Getuige  | Naam + geboorte datum + bedrijf/ instelling, tenzij de identiteit van de getuige afgeschermd wordt; in dat geval worden geen gegevens vermeld  |
| Waarneming opsporingsambtenaar buiten opsporingsonderzoek  | Naam verbalisant en PV-nummer  |

####Afhandelingscodes

| --- | --- |
|:---|:---|
| 11  | Operationeel te gebruiken  |
| 01  | Alleen te gebruiken na overleg met de afzender  |
| 00  | Informatie met zware beperkingen voor gebruik  |
| 200  | Kan niet operationeel gebruikt worden, maar kan onder bepaalde voorwaarden wel voor coördinatie- en analysedoeleinden worden gebruikt.  + Informatie met verhoogd afbreukrisico  |
| 300  | Kan niet operationeel gebruikt worden, maar kan onder bepaalde voorwaarden wel voor coördinatie- en analysedoeleinden worden gebruikt.  + Informatie met bronbeschermingsbelangen  |

####Inhoud van de tci-informatie

| In tci-informatie genoemde herleidbare persoon:  | In tciI-informatie genoemde herleidbare rechtspersoon:  |
|:---|:---|
| – Achternaam  | – Bedrijfs/handelsnaam  |
| – Voornaam  | – KvK-code/inschrijvingsnummer  |
| – Geboortedatum  | – Adres  |
| – Adres  | – Vestigingsplaats  |
| – Status (verdachte, tci-subject, relatie)  | --- |

De volgende twee rubrieken (evaluatiecode informant en evaluatiecode informatie afkomstig van informanten) zijn voor de eigen administratie van het tci. Deze gegevens worden niet verstrekt buiten de tci-structuur. 

####Evaluatiecode informant

| --- | --- |
|:---|:---|
| A  | Betrouwbaar  |
| B  | Meestal betrouwbaar  |
| C  | Minder betrouwbaar/tot niet betrouwbaar  |
| D  | Niet te beoordelen  |

####Evaluatiecode informatie afkomstig van informant

| --- | --- |
|:---|:---|
| 1  | Waargenomen (door bron zelf)  |
| 2  | Gehoord (van iemand die erbij geweest is)  |
| 3  | Indirect gehoord (via via)  |

### Bijlage  II  

####Verwijsindex-gegevens

Overzicht van de digitaal aan te leveren gegevens aan het tnci t.b.v. de verwijsindexen 

| tci-subjecten index natuurlijke personen  | tci-subjecten index rechtspersonen  |
|:---|:---|
| Achternaam  | Bedrijfsnaam  |
| Voorvoegsel  | Handelsnaam  |
| Voornaam  | Belastingnummer  |
| Roepnaam  | KvK-code  |
| Bijnaam  | KvK-dossiernummer  |
| Alias  | KvK-inschrijvingsnummer  |
| Status  | Status  |
| (verdachte, tci-subject, relatie)  | --- |
| Geboorteplaats  | Straatnaam  |
| Geboorteland  | Huisnummer  |
| Geboortedatum  | Toevoeging  |
| Geslacht  | Postcode  |
| Nationaliteit  | Vestigingsplaats  |
| Hoofdgroep code  | Land  |
| --- | Rechtsvorm  |
| --- | Hoofdgroep code  |

| Melding recherche onderzoeken  (MRO) Algemeen  | MRO Locaties  | MRO Organisaties  |
|:---|:---|:---|
| Naam onderzoeksteam  | Straatnaam  | Bedrijfsnaam  |
| Startdatum onderzoek  | Huisnummer  | Naam organisatie  |
| Sluitingsdatum onderzoek  | Toevoeging huisnummer  | Belastingnummer  |
| Afhandelingscode  | Postcode  | KvK-code  |
| Hoofdgroep code  | Plaats  | KvK-dossiernummer  |
| Contact  | Land  | KvK-inschrijvingsnummer  |
| Telefoonnr. contact  | --- | --- |
| Fax-nr. contact  | --- | --- |
| Doelstelling onderzoek  | --- | --- |
| Status  | --- | --- |
| (lopend/afgesloten)  | --- | --- |
| MRO Personen  | MRO Telecom  | MRO Vervoer  |
| Achternaam  | Telecommunicatienummer  | Land  |
| Voorvoegsel  | --- | Soort vervoer  |
| Voornaam  | --- | Registratienummer  |
| Geboortedatum  | --- | Merk  |
| Geboorteplaats  | --- | Voertuigtype  |
| Geslacht  | --- | Vaartuignaam  Radio call sign  |

####Identificatiegegevens

| --- | --- | --- |
|:---|:---|:---|
| Korpscode  | Mutatiedatum  | Registratie/Projectnummer  |

Opmerkingen: 

1. Soms kan er sprake zijn van een keuze. Van de objecten dienen in ieder geval de uniek identificerende gegevens aangeleverd te worden.  

2. Het team nationale criminele inlichtingen (tnci) kan in afstemming met de gebruikersgroep de objectgegevens aanvullen.   

