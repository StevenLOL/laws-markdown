<meta http-equiv='Content-Type' content='text/html; charset=utf-8' />

##Regeling van de Minister van Onderwijs, Cultuur en Wetenschap van 20 maart 2008, nr. WJZ/2008/3731(8232), houdende nadere regels met betrekking tot het verstrekken van subsidies voor het wegwerken van restauratieachterstanden (Regeling rijkssubsidiëring wegwerken restauratieachterstand 2008)

De Minister van Onderwijs, Cultuur en Wetenschap,  
Gelet op [artikel 43 van het Besluit rijkssubsidiëring instandhouding monumenten](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md);
Besluit:     
### Hoofdstuk  1  

####Algemene bepalingen

### Artikel  1  

####Begripsbepalingen

In deze regeling wordt verstaan onder: 

a. Minister: Minister van Onderwijs, Cultuur en Wetenschap;  

b. besluit: [Besluit rijkssubsidiëring instandhouding monumenten](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md);  

c. subsidie: subsidie als bedoeld in [artikel 43 van het besluit](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md);  

d. restauratieplan: plan als bedoeld in artikel 4, derde lid;  

e. subsidiabele kosten: kosten als bedoeld in artikel 8, voorzover die naar het oordeel van de Minister noodzakelijk zijn om een beschermd monument te restaureren; en  

f. monument met uitsluitend een orgelrestauratie: monument met een orgel dat naar het oordeel van de Minister van monumentale waarde is, welk monument met uitzondering van het orgel in een goede staat verkeert.    

### Artikel  2  

####Toepasselijke bepalingen Brim

De [artikelen 3, tweede lid](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md), [8](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md), [9](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md), [14](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md), [17](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md), [23 tot en met 31](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md), [34](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md) en [35 van het besluit](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md) zijn van overeenkomstige toepassing met dien verstande dat instandhouding en instandhoudingsplan telkens worden gelezen als restauratie, onderscheidenlijk restauratieplan en dat in [artikel 14](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md) ‘subsidiabele kosten’ wordt gelezen als: kosten.  

### Artikel  3  

####Reikwijdte regeling

De Minister verleent uitsluitend voor de volgende groepen monumenten subsidie: 

a. monumenten met uitsluitend een orgelrestauratie waarvan de subsidiabele kosten gelijk aan of hoger zijn dan € 100.000, maar lager zijn dan € 150.000;  

b. molens waarvan de subsidiabele kosten gelijk aan of hoger zijn dan € 100.000, maar lager zijn dan € 250.000;  

c. boerderijen met een agrarische functie waarvan de subsidiabele kosten gelijk aan of hoger zijn dan € 500.000, maar lager zijn dan € 1.000.000;  

d. andere monumenten dan monumenten met uitsluitend een orgelrestauratie, molens, of boerderijen met een agrarische functie, waarvan de subsidiabele kosten gelijk aan of hoger zijn dan € 500.000, maar lager zijn dan € 1.000.000;  

e. andere monumenten dan monumenten met uitsluitend een orgelrestauratie, molens, of boerderijen met een agrarische functie, waarvan de subsidiabele kosten gelijk aan of hoger zijn dan € 200.000, maar lager zijn dan € 500.000, en waarvoor in het verleden op grond van het [Besluit rijkssubsidiëring restauratie monumenten 1997](../../../../../../../AMvB/besluit/rijkssubsidiëring/restauratie/monumenten/1997/BWBR0008615/README.md) subsidie is verleend uitsluitend voor kosten die verband houden met het opstellen van een restauratieplan en het daarvoor benodigde onderzoek; en  

f. andere monumenten dan monumenten met uitsluitend een orgelrestauratie, molens, of boerderijen met een agrarische functie, waarvan de subsidiabele kosten gelijk aan of hoger zijn dan € 1.000.000, maar lager zijn dan € 3.000.000, en waarvoor in het verleden op grond van het [Besluit rijkssubsidiëring restauratie monumenten 1997](../../../../../../../AMvB/besluit/rijkssubsidiëring/restauratie/monumenten/1997/BWBR0008615/README.md) subsidie is verleend uitsluitend voor kosten die verband houden met het opstellen van een restauratieplan en het daarvoor benodigde onderzoek.    

### Hoofdstuk  2  

####Aanvraag en beslissing

### Artikel  4  

####Indieningsvereisten

1.  Per beschermd monument wordt één aanvraag voor subsidie op grond van deze regeling ingediend.   
2.  Een aanvraag voor subsidie gaat vergezeld van: 

a. een restauratieplan;  

b. een bouwkundig inspectierapport per beschermd monument dat niet ouder is dan twee jaar;  

c. een financieel dekkingsplan waaruit blijkt dat de financiering van het gedeelte van de kosten van het restauratieplan dat niet door subsidie wordt gedekt, naar het oordeel van de Minister voldoende is gewaarborgd; en  

d. een afschrift van de voor de restauratie verleende vergunning, bedoeld in [artikel 11 van de wet](../../../../../../../wet/monumentenwet/1988/BWBR0004471/README.md).     
3.  Het restauratieplan, bedoeld in het tweede lid, onder a, bestaat uit: 

a. een beschrijving van de technische staat van het beschermde monument, waarbij de gebreken van het beschermde monument nauwkeurig staan vermeld;  

b. overzichts- en detailfoto’s die een duidelijke indruk geven van het beschermde monument en zijn gebreken;  

c. tekeningen van de bestaande toestand van het beschermde monument en tekeningen waarop de voorgenomen herstelwerkzaamheden of wijzigingen staan aangegeven;  

d. een op de onder a bedoelde beschrijving gebaseerd bestek of werkomschrijving per onderdeel van de toe te passen constructies, materialen, afwerkingen en kleuren alsmede van de wijze van verwerking daarvan;  

e. een begroting die niet ouder is dan twee jaar en is gespecificeerd in hoeveelheden uren, materialen, stelposten en onderaannemers; en  

f. in voorkomende gevallen rapporten inzake bouwfysische, bouwhistorische, constructieve, decoratieve, materiaaltechnische of preventieve aspecten.     
4.  De Minister kan voor het indienen van aanvragen een formulier vaststellen.   

### Artikel  5  

####Indieningstermijn

1.  De aanvragen voor: 

a. monumenten met uitsluitend een orgelrestauratie, als bedoeld in artikel 3, onder a;  

b. molens als bedoeld in artikel 3, onder b; en  

c. boerderijen met een agrarische functie als bedoeld in artikel 3, onder c, worden ingediend voor 1 november 2008.     
2.  De aanvragen voor monumenten als bedoeld in artikel 3, onderdelen d, e en f, worden ingediend voor 1 december 2008.   

### Artikel  6  

####Beslissing

Vóór 1 juni 2009 beslist de Minister per groep monumenten als bedoeld in artikel 3, onderdelen a tot en met f, gelijktijdig op de ingediende aanvragen.  

### Hoofdstuk  3  

####Subsidieplafonds

### Artikel  7  

####Subsidieplafonds

1.  De subsidieplafonds voor het jaar 2009 bedragen voor: 

a. monumenten met uitsluitend een orgelrestauratie, als bedoeld in artikel 3, onder a: € 2.000.000;  

b. molens als bedoeld in artikel 3, onder b: € 5.000.000;  

c. boerderijen met een agrarische functie als bedoeld in artikel 3, onder c: € 3.000.000;  

d. monumenten als bedoeld in artikel 3, onder d: € 15.000.000.     
2.  De subsidieplafonds voor het jaar 2009 voor monumenten als bedoeld in artikel 3, onderdelen e en f, bedragen € 0, met dien verstande dat de Minister hogere plafonds kan vaststellen na toepassing van artikel 14.   

### Hoofdstuk  4  

####Subsidiabele kosten en subsidiepercentages

### Artikel  8  

####Subsidiabele kosten

1.  Subsidiabel zijn de kosten van werkzaamheden, maatregelen en voorzieningen als bedoeld in de Leidraad Brim subsidiabele instandhoudingskosten, opgenomen als [bijlage bij de Regeling rijkssubsidiëring instandhouding monumenten](../../../../../../../ministeriele-regeling/regeling/rijkssubsidiëring/instandhouding/monumenten/BWBR0019426/README.md), met dien verstande dat kosten uitsluitend subsidiabel zijn voorzover de werkzaamheden: 

a. strekken tot restauratie van het beschermde monument en zijn monumentale waarden;  

b. sober en doelmatig zijn;  

c. technisch noodzakelijk zijn; en  

d. de werkzaamheden zijn gericht op maximaal behoud van aanwezige monumentale waarden, in het bijzonder historische materialen en constructies.     
2.  Kosten voor werkzaamheden die zijn gericht op het voorkomen van verval of het voorkomen van vervolgschade, zijn subsidiabel.   
3.  Kosten voor werkzaamheden die zijn gericht op vervanging van materialen die hun functie niet meer kunnen vervullen, zijn subsidiabel.   
4.  Kosten voor werkzaamheden die zijn gericht op reconstructie, zijn niet subsidiabel, tenzij ze in uitzonderlijke gevallen naar het oordeel van de Minister ter versterking van de monumentale waarden gewenst zijn.   
5.  Niet subsidiabel zijn: 

a. kosten voor werkzaamheden die voortvloeien uit veranderd gebruik; en  

b. kosten voor werkzaamheden die zijn gericht op comfortverbetering.     

### Artikel  9  

####Subsidiepercentages

1.  De subsidie voor eigenaren die geen recht hebben op fiscale aftrek van onderhoudskosten als bedoeld in [artikel 1, tweede lid, van het besluit](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md) bedraagt 70% van de subsidiabele kosten.   
2.  De subsidie voor eigenaren die recht hebben op fiscale aftrek van onderhoudskosten bedraagt 60% van de subsidiabele kosten.   

### Hoofdstuk  5  

####Weigeringsgronden

### Artikel  10  

####Algemene weigeringsgronden

Subsidie wordt niet verstrekt, indien: 

a. voor de voorgenomen restauratie geen vergunning als bedoeld in [artikel 11 van de wet](../../../../../../../wet/monumentenwet/1988/BWBR0004471/README.md) is verleend;  

b. naar het oordeel van de Minister niet is gewaarborgd, dat het beschermde monument na uitvoering van het restauratieplan zonder aanvullende restauratiewerkzaamheden in een goede staat kan worden gehouden; of  

c. de toekomstige bestemming van het te restaureren monument naar het oordeel van de Minister een belemmering vormt voor de instandhouding van het monument.    

### Artikel  11  

####Specifieke weigeringsgronden

1.  Onverminderd artikel 10 wordt subsidie voor een monument met uitsluitend een orgelrestauratie niet verstrekt, indien: 

a. het monument behalve wat het orgel betreft ook voor het overige niet in een goede staat verkeert; of  

b. het binnenklimaat van het monument, waarvan het orgel een bestanddeel is, uit een oogpunt van instandhouding ongunstig is.     
2.  Onverminderd artikel 10 wordt subsidie voor molens niet verstrekt indien de functie als bedrijfsvaardige molen na restauratie naar het oordeel van de Minister onvoldoende is gewaarborgd.   
3.  Onverminderd artikel 10 wordt subsidie voor monumenten als bedoeld in artikel 3, onder d, niet verstrekt, indien voor de desbetreffende monumenten in het verleden voor meer dan € 100.000 subsidie is verleend op grond van het [Besluit rijkssubsidiëring restauratie monumenten 1997](../../../../../../../AMvB/besluit/rijkssubsidiëring/restauratie/monumenten/1997/BWBR0008615/README.md), dan wel indien voor de desbetreffende monumenten subsidie is verleend op grond van het [Besluit rijkssubsidiëring grootschalige restauraties](../../../../../../../AMvB/besluit/rijkssubsidiëring/grootschalige/restauraties/BWBR0011525/README.md), het [Besluit rijkssubsidiëring grootschalige restauraties 2002](../../../../../../../AMvB/besluit/rijkssubsidiëring/grootschalige/restauraties/2002/BWBR0013791/README.md), het [Besluit rijkssubsidiëring grootschalige restauraties 2005](../../../../../../../AMvB/besluit/rijkssubsidiëring/grootschalige/restauraties/2005/BWBR0018387/README.md) of de [Regeling rijkssubsidiëring wegwerken restauratieachterstand 2007](../../../../../../../ministeriele-regeling/regeling/rijkssubsidiëring/wegwerken/restauratieachterstand/2007/BWBR0021731/README.md).   
4.  Onverminderd artikel 10 wordt subsidie voor monumenten als bedoeld in artikel 3, onderdelen e en f, niet verstrekt, indien voor de desbetreffende monumenten in het verleden subsidie is verleend op grond van het [Besluit rijkssubsidiëring grootschalige restauraties](../../../../../../../AMvB/besluit/rijkssubsidiëring/grootschalige/restauraties/BWBR0011525/README.md), het [Besluit rijkssubsidiëring grootschalige restauraties 2002](../../../../../../../AMvB/besluit/rijkssubsidiëring/grootschalige/restauraties/2002/BWBR0013791/README.md) of het [Besluit rijkssubsidiëring grootschalige restauraties 2005](../../../../../../../AMvB/besluit/rijkssubsidiëring/grootschalige/restauraties/2005/BWBR0018387/README.md).   

### Hoofdstuk  6  

####Overschrijding subsidieplafonds

### Artikel  12  

####Algemeen voorrangscriterium

1.  Indien één of meer van de subsidieplafonds, bedoeld in artikel 7, na toepassing van de artikelen 9, 10 en 11 te laag zijn om alle ingediende aanvragen te kunnen honoreren, brengt de Minister een rangorde aan, in die zin dat restauratieplannen met een lager bedrag aan subsidiabele kosten voorrang hebben op restauratieplannen met een hoger bedrag aan subsidiabele kosten.   
2.  Indien één of meer van de subsidieplafonds, bedoeld in artikel 7, na toepassing van het eerste lid, en in voorkomend geval artikel 13, te laag zijn om de alsdan in aanmerking komende aanvragen te kunnen honoreren, brengt de Minister ten aanzien van deze aanvragen een rangorde aan, in die zin dat aanvragen met een hoger bedrag aan niet voor subsidie in aanmerking komende kosten voorrang hebben op aanvragen met een lager bedrag aan niet voor subsidie in aanmerking komende kosten.   

### Artikel  13  

####Specifiek verdeelcriterium

1.  Indien het subsidieplafond, bedoeld in artikel 7, eerste lid, onder d, na toepassing van de artikelen 9, 10 en 11, derde lid, te laag is om alle ingediende aanvragen te kunnen honoreren, verstrekt de Minister per provincie voor niet meer dan vijf monumenten subsidie.   
2.  Het aantal van vijf monumenten in het eerste lid wordt met zoveel monumenten per provincie vergroot, als nodig is om, met in achtneming van artikel 12, het subsidieplafond te bereiken.   

### Hoofdstuk  7  

####Niet-bereiken subsidieplafonds

### Artikel  14  

####Niet-bereiken subsidieplafonds

Indien één of meer van de subsidieplafonds, bedoeld in artikel 7, eerste lid, na toepassing van de artikelen 9, 10 en 11 niet worden bereikt, wendt de Minister het resterende bedrag aan voor de toepassing van artikel 7, tweede lid.  

### Hoofdstuk  8  

####Aanvullende verplichting

### Artikel  15  

####Aanvullende subsidieverplichting

De subsidieontvanger is verplicht de restauratie uiterlijk 31 december 2010 te hebben afgerond.  

### Hoofdstuk  9  

####Voorschotten en vaststelling

### Artikel  16  

####Voorschotten

1.  Nadat subsidie is verleend, kan de Minister aan de subsidieontvanger voorschotten verstrekken op basis van door de subsidieontvanger ingediende overzichten van gemaakte kosten die vergezeld gaan van de desbetreffende originele rekeningen en in voorkomend geval betalingsbewijzen.   
2.  Indien rekeningen en betalingsbewijzen betrekking hebben op kosten van personeel dat in loondienst is bij de eigenaar, gaan de overzichten, bedoeld in het eerste lid, tevens vergezeld van een verklaring van een registeraccountant of een accountant-administratieconsulent waaruit blijkt hoeveel uren door dat personeel is besteed aan de restauratie, waarvoor subsidie is verleend.   
3.  Onze Minister keert de voorschotten uit voorzover de rekeningen werkzaamheden betreffen die in overeenstemming zijn met het restauratieplan.   

### Artikel  17  

####Vaststelling

[Artikel 32 van het besluit](../../../../../../../AMvB/besluit/rijkssubsidiëring/instandhouding/monumenten/BWBR0019439/README.md) is van overeenkomstige toepassing met dien verstande dat uiterlijk drie maanden na afloop van de restauratie de subsidieontvanger een aanvraag tot vaststelling indient bij de Minister.  

### Hoofdstuk  10  

####Slotbepalingen

### Artikel  18  

####Citeertitel

Deze regeling wordt aangehaald als: Regeling rijkssubsidiëring wegwerken restauratieachterstand 2008.  

### Artikel  19  

####Inwerkingtreding

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.  
Deze regeling zal met de toelichting in de Staatscourant worden geplaatst.  

De 
Minister van Onderwijs, Cultuur en Wetenschap, 
R.H.A.Plasterk   
