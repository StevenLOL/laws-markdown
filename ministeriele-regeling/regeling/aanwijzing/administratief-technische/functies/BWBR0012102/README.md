<meta http-equiv='Content-Type' content='text/html; charset=utf-8' />

##Regeling aanwijzing administratief-technische functies

De Minister van Binnenlandse Zaken en Koninkrijksrelaties,  
gelet op [artikel 10, derde lid, van het Besluit algemene rechtspositie politie](../../../../../../AMvB/besluit/algemene/rechtspositie/politie/BWBR0006516/README.md);
Besluit:    

### Artikel  1  

1.  Het bevoegd gezag wijst functies van ambtenaren, aangesteld voor de uitvoering van technische, administratieve en andere taken ten dienste van de politie, aan als een functie waaraan opbouw voor het specifiek deel van het AFUP-opbouwreglement is verbonden, indien deze voldoen aan de volgende voorwaarden: 

a. de salarisschaal waarin de ambtenaar is ingedeeld is niet hoger dan schaal 11 van [bijlage I van het Besluit bezoldiging politie](../../../../../../AMvB/besluit/bezoldiging/politie/BWBR0006517/README.md);  

b. de aard van de aan de functie verbonden werkzaamheden is vergelijkbaar met die van een ambtenaar, aangesteld voor de uitvoering van de politietaak;  

c. er is sprake van een functie waaraan risico's en ongemakken zijn verbonden vergelijkbaar met die aan een functie van een ambtenaar, aangesteld voor de uitvoering van de politietaak en  

d. de ambtenaren in de functie werken volgens een dienstrooster dat in overwegende mate overeenkomt met de dienstroosters van ambtenaren, aangesteld voor de uitvoering van de politietaak.     
2.  In bijzondere situaties kan het bevoegd gezag ervan afzien de in het eerste lid genoemde functies aan te wijzen.   

### Artikel  2  

Indien het bevoegd gezag een functie aanwijst conform het eerste artikel, wordt dit binnen het regionale politiekorps kenbaar gemaakt.  

### Artikel  3  

Administratief-technische functies die tot en met 31 december 2000 door het bevoegd gezag waren aangewezen als functie waaraan een leeftijdsgrens van 60 jaar is verbonden, worden geacht te zijn aangewezen op grond van deze regeling tenzij de ambtenaar die de functie vervult is ingedeeld in een schaal die hoger is dan schaal 11 van [bijlage I van het Besluit bezoldiging politie](../../../../../../AMvB/besluit/bezoldiging/politie/BWBR0006517/README.md).  

### Artikel  4  

Deze regeling treedt in werking met ingang van 1 januari 2001.  

### Artikel  5  

Deze regeling wordt aangehaald als: Regeling aanwijzing administratief-technische functies.  
Deze regeling zal met de toelichting in de Staatscourant worden geplaatst.   

De 
Minister van Binnenlandse Zaken en Koninkrijksrelaties, 
K.G. deVries    
