<meta http-equiv='Content-Type' content='text/html; charset=utf-8' />

##Regeling houdende regels omtrent hetgeen wordt verstaan onder directeur-grootaandeelhouder als bedoeld in artikel 6, eerste lid, onderdeel d, van de Ziektewet, artikel 6, eerste lid, onderdeel d, van de Wet op de arbeidsongeschiktheidsverzekering en artikel 6, eerste lid, onderdeel d, van de Werkloosheidswet

De Staatssecretaris van Sociale Zaken en Werkgelegenheid,  
Handelende in overeenstemming met de Staatssecretaris van Financiën;

Gelet op [artikel 6, vierde lid, van de Ziektewet](../../../../../wet/ziektewet/BWBR0001888/README.md), [artikel 6, vierde lid, van de Wet op de arbeidsongeschiktheidsverzekering](../../../../../wet/wet/op/de/arbeidsongeschiktheidsverzekering/BWBR0002524/README.md) en [artikel 6, vierde lid, van de Werkloosheidswet](../../../../../wet/werkloosheidswet/BWBR0004045/README.md);
Besluit:    

### Artikel  1  

In deze regeling wordt verstaan onder:   a. UWV:   het Uitvoeringsinstituut werknemersverzekeringen, genoemd in [hoofdstuk 5 van de Wet structuur uitvoeringsorganisatie werk en inkomen](../../../../../wet/wet/structuur/uitvoeringsorganisatie/werk/en/inkomen/BWBR0013060/README.md);    b. vennootschap:   een naamloze vennootschap of een besloten vennootschap met beperkte aansprakelijkheid als bedoeld in de [Titels 4](../../../../../wet/burgerlijk/wetboek/boek/2/BWBR0003045/README.md) en [5 van Boek 2 van het Burgerlijk Wetboek](../../../../../wet/burgerlijk/wetboek/boek/2/BWBR0003045/README.md);    c. bestuurder:   de statutair bestuurder van een vennootschap;    d. echtgenoot:   de persoon die met de bestuurder gehuwd is of die daarmee een gezamenlijke huishouding voert, tenzij het betreft een bloedverwant in de eerste graad.     

### Artikel  2  

1.  Onder directeur-grootaandeelhouder, bedoeld in [artikel 6, eerste lid, onderdeel d, van de Ziektewet](../../../../../wet/ziektewet/BWBR0001888/README.md), [artikel 6, eerste lid, onderdeel d, van de Wet op de arbeidsongeschiktheids-verzekering](../../../../../wet/wet/op/de/arbeidsongeschiktheidsverzekering/BWBR0002524/README.md), [artikel 6, eerste lid, onderdeel d, van de Werkloosheidswet](../../../../../wet/werkloosheidswet/BWBR0004045/README.md) en [artikel 3:17, tweede lid, van de Wet arbeid en zorg](../../../../../wet/wet/arbeid/en/zorg/BWBR0013008/README.md) wordt verstaan: 

a. de bestuurder die, al dan niet tezamen met zijn echtgenoot, houder is van aandelen die ten minste de helft van de stemmen in de algemene vergadering van de vennootschap vertegenwoordigen;  

b. de bestuurder die, al dan niet tezamen met zijn echtgenoot, houder is van een zodanig aantal aandelen dat, indien in de statuten is bepaald dat het besluit tot schorsing of tot ontslag van deze bestuurder slechts mag worden genomen met een versterkte meerderheid in de algemene vergadering van de vennootschap, de overige aandeelhouders niet over deze versterkte meerderheid beschikken;  

c. bestuurders die in de algemene vergadering van de vennootschap allen een gelijk of nagenoeg gelijk aantal stemmen kunnen uitbrengen; of  

d. de bestuurder van een vennootschap waarvan ten minste tweederde deel van de aandelen worden gehouden door zijn bloed- of aanverwanten tot en met de derde graad.     
2.  Het eerste lid is van overeenkomstige toepassing op de bestuurder die zeggenschap heeft in de algemene vergadering van de vennootschap door tussenkomst van een rechtspersoon.   

### Artikel  3  

Het UWV is bevoegd, in afwijking van artikel 2, een bestuurder niet als directeur-grootaandeelhouder aan te merken, indien deze door feiten en omstandigheden aantoont daadwerkelijk ondergeschikt te zijn aan de algemene vergadering van de vennootschap.  

### Artikel  4  

Deze regeling is van overeenkomstige toepassing op de bestuurder van een vennootschap met een in aandelen verdeeld kapitaal die niet naar Nederlands recht is opgericht.  

### Artikel  5  

Deze regeling treedt in werking met ingang van het tijdstip waarop de [artikelen XXXII](../../../../../wet/invoeringswet/nieuwe/en/gewijzigde/arbeidsongeschiktheidsregelingen/BWBR0008658/README.md), [XXXIV, onderdeel A](../../../../../wet/invoeringswet/nieuwe/en/gewijzigde/arbeidsongeschiktheidsregelingen/BWBR0008658/README.md) en [XXXV, onderdeel A, van de Invoeringswet nieuwe en gewijzigde arbeidsongeschiktheidsregelingen](../../../../../wet/invoeringswet/nieuwe/en/gewijzigde/arbeidsongeschiktheidsregelingen/BWBR0008658/README.md) in werking treden.  

### Artikel  6  

Deze regeling wordt aangehaald als: Regeling aanwijzing directeur-grootaandeelhouder. 
Deze regeling zal met de toelichting in de Staatscourant worden geplaatst.   

’s-Gravenhage 
19 december 1997    

De 
Staatssecretaris voornoemd, 
F.H.G. de Grave      
