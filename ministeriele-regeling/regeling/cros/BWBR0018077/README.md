<meta http-equiv='Content-Type' content='text/html; charset=utf-8' />

##Regeling Commissie regionaal overleg luchthaven Schiphol

De Staatssecretaris van Verkeer en Waterstaat,
Gelet op artikel 8.36 van de Wet luchtvaart;
Besluit:  

### Artikel  1  

In deze regeling wordt verstaan onder: 

a. minister: Minister van Infrastructuur en Milieu;  

b. commissie: Commissie regionaal overleg luchthaven Schiphol;  

c. wet: Wet luchtvaart;  

d. Omgevingsraad Schiphol: de raad bedoeld in de brief van Hans Alders van 31 maart 2014 (Kamerstukken II, 2013–2014, 29 665, nr. 202);  

e. bewonersorganisatie: bij de Omgevingsraad Schiphol geregistreerde achterbanorganisatie.  

### Artikel  2  

De commissie heeft, in het kader van, respectievelijk naast, de in artikel 8.35 van de wet bedoelde taak, tevens tot taak: 

a. erop toe te zien dat aan de belangen van de organen en organisaties die in de commissie zijn vertegenwoordigd, zo veel mogelijk recht wordt gedaan, met inachtneming van de bij of krachtens de wet gestelde voorschriften,  

b. onverminderd artikel 6, de minister desgevraagd te informeren over haar werkzaamheden.   

### Artikel  3  

1.  In de commissie worden, naast de onafhankelijke voorzitter, de volgende aantallen leden benoemd: 

a. voor iedere provincie, genoemd in artikel 8.34, tweede lid, onderdeel a, van de wet, één vertegenwoordiger,  

b. voor ieder cluster van gemeenten, bedoeld in artikel 4, eerste lid, één vertegenwoordiger namens die gemeenten, die tevens bestuurder is van een van de gemeenten uit het desbetreffende cluster;  

c. voor ieder cluster van bewonersorganisaties, bedoeld in artikel 4, derde lid, twee vertegenwoordigers namens de inwoners van die gemeenten die door bewonersorganisaties zijn gekozen als vertegenwoordiger en die niet tevens zijn: 

1̀°. bestuurder van die gemeenten of van de provincies Noord-Holland, Zuid-Holland, Utrecht en Flevoland, 

2°. lid van de gemeenteraad van die gemeenten of van provinciale staten van die provincies,  

3°. medewerker betrokken bij kwesties aangaande Schiphol van die gemeenten of provincies, of  

4°. medewerker van een organisatie als bedoeld in artikel 3, eerste lid, onder d, e of f,  

d. voor de exploitant van de luchthaven, bedoeld in artikel 8.34, tweede lid, onderdeel c, van de wet, ten minste één en ten hoogste twee vertegenwoordigers,  

e. voor de verlener van luchtverkeersdienstverlening, bedoeld in artikel 8.34, tweede lid, onderdeel d, van de wet, ten minste één en ten hoogste twee vertegenwoordigers, en  

f. voor de luchtvaartmaatschappijen, genoemd en bedoeld in artikel 5, ten hoogste drie vertegenwoordigers.     
2.  Bij beëindiging of verlies van de hoedanigheid op grond waarvan de benoeming heeft plaatsgevonden, wordt ontslag verleend.  

### Artikel  4  

1.  De clusters van de gemeenten, bedoeld in artikel 8.34, tweede lid, onderdeel b, van de wet, worden gevormd door een of meer gemeenten vermeld in bijlage 1 bij deze regeling waarvan het grondgebied geheel of gedeeltelijk ligt binnen de 48Lden-contour bedoeld in bijlage 2 bij deze regeling. In het bestuursreglement van de commissie stelt zij een indeling van de gemeenten in clusters vast.   
2.  In de commissie kunnen als aspirant-lid worden vertegenwoordigd: 

a. gemeenten waarvan het grondgebied geheel of gedeeltelijk is gelegen binnen de provincie Flevoland,  

b. de provincie Flevoland,  

c. de regionale milieuorganisaties en  

d. de regionale werkgevers- en ondernemersorganisaties;  

e. het Rijk.     
3.  De clusters van bewonersorganisaties worden gevormd door bewonersorganisaties uit de gemeenten bedoeld in het eerste lid. De commissie stelt bij bestuursreglement een indeling van de bewonersorganisaties in clusters vast.  

### Artikel  5  

In de commissie worden de luchtvaartmaatschappijen, bedoeld in artikel 8.34, tweede lid, onderdeel e, van de wet, vertegenwoordigd door ten hoogste drie personen afkomstig uit de volgende categorieën: 

a. luchtvaartmaatschappijen waarvoor de luchthaven Schiphol als thuisbasis fungeert, zijnde Koninklijke Luchtvaart Maatschappij NV, Martinair Holland NV en Transavia Airlines CV;  

b. andere luchtvaartmaatschappijen die geregeld van de luchthaven Schiphol gebruik maken, of  

c. luchtvaartmaatschappijen die lid zijn van en vertegenwoordigd worden door de Board of Airline Representatives in the Netherlands (Barin).   

###Artikel 6 

1. De minister kan inzage vorderen van gegevens en bescheiden, voor zover dat voor de uitoefening van zijn taak redelijkerwijs nodig is.
2. De commissie stelt jaarlijks voor 1 april een verslag op van haar werkzaamheden in het afgelopen kalenderjaar. Uiterlijk op 20 februari 2005 en daaraanvolgend ten minste elk vierde jaar, stelt de commissie tevens een evaluatieverslag op waarin zij aandacht besteedt aan de doelmatigheid en doeltreffendheid van haar taakvervulling. Het jaarverslag en het evaluatieverslag worden aan de minister gezonden en algemeen verkrijgbaar gesteld.

###Artikel 7 

Het besluit van de Minister van Verkeer en Waterstaat van 28 december 1999, kenmerk VI/L99.340723 (Stcrt. 2000, 10) wordt ingetrokken.

###Artikel 8 

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst.

###Artikel 9 

Deze regeling wordt aangehaald als: Regeling CROS.
Deze regeling zal met de toelichting in de Staatscourant worden geplaatst.

De 
Staatssecretaris van Verkeer en Waterstaat, 
M.H. Schultz van Haegen 

### Bijlage  1  

#### behorend bij artikel 4, eerste lid , van de Regeling CROS

*Lijst van gemeenten gelegen in de 48Lden-contour bij 510.000 vliegtuigbewegingen* 

1. Aalsmeer  

2. Almere  

3. Alphen a/d Rijn  

4. Amstelveen  

5. Amsterdam  

6. Beemster  

7. Beverwijk  

8. Bloemendaal  

9. Bodegraven-Reeuwijk  

10. Castricum  

11. De Ronde Venen  

12. Diemen  

13. Graft-De Rijp  

14. Haarlem  

15. Haarlemmerliede en Spaarnwoude  

16. Haarlemmermeer  

17. Heemskerk  

18. Heemstede  

19. Hillegom  

20. Kaag en Braassem  

21. Katwijk  

22. Leiden  

23. Leiderdorp  

24. Lisse  

25. Muiden  

26. Naarden  

27. Nieuwkoop  

28. Noordwijk  

29. Noordwijkerhout  

30. Oegstgeest  

31. Oostzaan  

32. Ouder-Amstel  

33. Schermer  

34. Stichtse Vecht  

35. Teylingen  

36. Uitgeest  

37. Uithoorn  

38. Velsen  

39. Weesp  

40. Wijdemeren  

41. Woerden  

42. Wormerland  

43. Zaanstad  

### Bijlage  2  

####behorend bij artikel 4, eerste lid , van de Regeling CROS

*De 48Lden contour bij 510.000 vliegtuigbewegingen* ![254377](http://wetten.overheid.nl/Illustration/254377)

