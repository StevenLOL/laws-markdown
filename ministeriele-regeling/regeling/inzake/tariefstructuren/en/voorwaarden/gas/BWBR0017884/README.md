<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 9 januari 2005, nr. WJZ 5001052, houdende regels inzake tariefstructuren en voorwaarden voor gas (Regeling tariefstructuren en voorwaarden gas)

De Minister van Economische Zaken,  
Gelet op [artikel 12 van de Gaswet](../../../../../../../../wet/gaswet/BWBR0011440/README.md);
Besluit:     
### §  1  

####Begripsbepalingen

### Artikel  1  

In deze regeling wordt verstaan onder: 

a. wet: de [Gaswet](../../../../../../../../wet/gaswet/BWBR0011440/README.md);  

b. verbruiksprofiel: het gemiddeld afnamepatroon dat behoort bij aansluitingen met dezelfde kenmerken;  

c. voorziene onderbreking: een onderbreking van het transport van gas die ten minste drie werkdagen tevoren bij de afnemer is aangekondigd.    

### §  2  

####Tariefstructuren

### Artikel  2  

1.  De tariefstructuren, bedoeld in [artikel 12a van de wet](../../../../../../../../wet/gaswet/BWBR0011440/README.md), van het tarief voor het transport van gas door de netbeheerders, met uitzondering van de netbeheerder van het landelijk gastransportnet, bevatten: 

a. de kostensoorten;  

b. de tariefdragers;  

c. de verschillende categorieën afnemers en de toerekening van de kosten aan die categorieën.     
2.  In de tariefstructuren wordt onderscheid gemaakt tussen: 

a. transportafhankelijke en transportonafhankelijke tariefelementen;  

b. verbruiksafhankelijke tariefelementen en capaciteitsafhankelijke tariefelementen.     
3.  De tariefstructuren geven, indien noodzakelijk, de berekeningswijze aan van de tarieven voor de verschillende capaciteitscategorieën.   

### Artikel  3  

1.  De tariefstructuren, bedoeld in [artikel 12a van de wet](../../../../../../../../wet/gaswet/BWBR0011440/README.md), van het tarief voor het transport van gas door de netbeheerder van het landelijk gastransportnet bevatten: 

a. de kostensoorten;  

b. de tariefdragers.     
2.  Bij de wijze van berekening van de tarieven wordt uitgegaan van een gestandaardiseerde activa waarde van het landelijk gastransportnet, welke wordt bepaald op basis van netto geïndexeerde historische kosten, dan wel op basis van de vervangingswaarde onder aftrek van afschrijvingen.   

### Artikel  4  

De tariefstructuren, bedoeld in [artikel 12a van de wet](../../../../../../../../wet/gaswet/BWBR0011440/README.md), geven aan welk deel van de kosten voor de dienst, bedoeld in [artikel 10a, eerste lid, onderdeel c, van de wet](../../../../../../../../wet/gaswet/BWBR0011440/README.md), aan alle netgebruikers wordt berekend, onafhankelijk van de vraag of zij de dienst hebben afgenomen.  

### Artikel  5  

De tariefstructuren, bedoeld in [artikel 12a van de wet](../../../../../../../../wet/gaswet/BWBR0011440/README.md), van het tarief voor flexibiliteitsdiensten, bedoeld in [artikel 10a, eerste lid, onderdeel d, van de wet](../../../../../../../../wet/gaswet/BWBR0011440/README.md), geven aan: 

a. het onderscheid tussen de verschillende categorieën van netgebruikers ten behoeve van de kostentoerekening;  

b. op welke wijze de inkoopkosten van de dienst zijn opgenomen in de tariefstructuur.    

### §  3  

####Voorwaarden

### §  3.1  

####Voorwaarden met betrekking tot de aansluiting

### Artikel  6  

1.  De voorwaarden, bedoeld in [artikel 12b, eerste lid, onderdeel a, van de wet](../../../../../../../../wet/gaswet/BWBR0011440/README.md), bevatten met betrekking tot de aansluiting: 

a. de technische specificaties waaraan de aansluiting moet voldoen;  

b. de taken, rechten en plichten van de netbeheerders en afnemers met betrekking tot de aanleg, het beheer en onderhoud van de aansluiting;  

c. de termijn waarbinnen een aansluiting gerealiseerd wordt.     
2.  De voorwaarden bevatten de bepaling dat een netbeheerder een weigering om een aanbod te doen een aansluiting te realiseren toelicht.   
3.  De voorwaarden kunnen verschillen per aard van de aansluiting en per aard en drukniveau van het net waarop de aansluiting gerealiseerd wordt.   
4.  De voorwaarden bevatten aanvullende regels met betrekking tot aansluitingen als bedoeld in de [aanhef van artikel 2a, eerste lid, van de wet](../../../../../../../../wet/gaswet/BWBR0011440/README.md).   

### Artikel  7  

1.  De voorwaarden, bedoeld in [artikel 12b, eerste lid, onderdeel a, van de wet](../../../../../../../../wet/gaswet/BWBR0011440/README.md), bevatten een methode voor de administratie van de aansluitingen. Daarbij wordt aangegeven welke gegevens de administratie zal bevatten.   
2.  De voorwaarden bepalen dat in de administratie een gestandaardiseerde identificatie van aansluitingen is opgenomen.   
3.  De voorwaarden bevatten procedures voor wijziging van de in de administratie vastgelegde gegevens.   
4.  De voorwaarden bepalen dat gegevens in geval van wisseling van leverancier, als bedoeld in [artikel 17a van de wet](../../../../../../../../wet/gaswet/BWBR0011440/README.md), binnen vijf werkdagen worden uitgewisseld.   
5.  De voorwaarden bevatten bepalingen met betrekking tot de inzage van de administratie.   

### Artikel  8  

De voorwaarden, bedoeld in [artikel 12b, eerste lid, onderdeel a, van de wet](../../../../../../../../wet/gaswet/BWBR0011440/README.md), bevatten met betrekking tot het koppelen van gastransportnetten regels over de beveiliging van gekoppelde gastransportnetten.  

### §  3.2  

####Voorwaarden met betrekking tot het transport en het in werking hebben van de gastransportnetten

### Artikel  9  

De voorwaarden, bedoeld in [artikel 12b, eerste lid, onderdeel a, van de wet](../../../../../../../../wet/gaswet/BWBR0011440/README.md), bevatten met betrekking tot het transport van gas: 

a. het aanbod het transport met verschillende looptijden te verrichten;  

b. het aanbod van afschakelbaar transport;  

c. een regeling over de informatievoorziening aan netbeheerders of afnemers bij dreigende schaarste in het gastransportnet.    

### Artikel  10  

De voorwaarden, bedoeld in [artikel 12b, eerste lid, onderdeel a, van de wet](../../../../../../../../wet/gaswet/BWBR0011440/README.md), bevatten met betrekking tot het transport van gas: 

a. regels over de vaststelling en actualisering van de verschillende verbruiksprofielen en de wijze waarop afnemers in deze profielen worden ingedeeld;  

b. een procedure voor het toewijzen van gas aan afnemers;  

c. een procedure voor de verrekening van het verschil tussen het met behulp van de verbruiksprofielen berekende verbruik van gas en het vastgestelde verbruik over een bepaalde periode.    

### Artikel  11  

De voorwaarden, bedoeld in [artikel 12b, eerste lid, onderdeel c, van de wet](../../../../../../../../wet/gaswet/BWBR0011440/README.md), bevatten met betrekking tot de kwaliteit van de dienstverlening: 

a. de eisen inzake de chemische samenstelling en ruikbaarheid van het te transporteren gas;  

b. een afspraak over de controle van de in onderdeel a bedoelde eisen;  

c. de termijnen waarbinnen de netbeheerder reparaties aan het gastransportnet verricht.    

### Artikel  12  

De voorwaarden, bedoeld in [artikel 12b, derde lid, onderdeel d, van de wet](../../../../../../../../wet/gaswet/BWBR0011440/README.md), bevatten met betrekking tot de compensatie de volgende uitgangspunten: 

a. de afnemer heeft recht op financiële compensatie bij storingen die tot een onderbreking van het transport van gas leiden, met uitzondering van een voorziene onderbreking;  

b. de aanvangstijd van de onderbreking is het moment van ontvangst van de eerste melding van een onderbreking door een afnemer of, indien dat eerder is, het moment van vaststelling van de onderbreking door de netbeheerder;  

c. er is een compensatievrije hersteltijd;  

d. de compensatie is een forfaitair bedrag;  

e. de regeling bevordert dat de onderbreking zo snel mogelijk wordt hersteld met inachtneming van de veiligheid van het transport;  

f. er is geen recht op compensatie bij onderbrekingen die het gevolg zijn van afschakeling op verzoek van de netbeheerder van het landelijk gastransportnet;  

g. de compensatie komt voor rekening van de netbeheerder in wiens net de onderbreking is ontstaan blijkens de registratie van storingen op basis van de [Regeling kwaliteitsaspecten netbeheer elektriciteit en gas](../../../../../../../../ministeriele-regeling/regeling/kwaliteitsaspecten/netbeheer/elektriciteit/en/gas/BWBR0017793/README.md).    

### Artikel  13  

De voorwaarden, bedoeld in [artikel 12b, eerste lid, onderdeel c, van de wet](../../../../../../../../wet/gaswet/BWBR0011440/README.md) bevatten bepalingen inzake de wijze van registratie van kwaliteitsindicatoren, welke ten doel hebben de vergelijkbaarheid van de registraties van de netbeheerders te waarborgen.  

### §  3.3  

####Aanvullende voorwaarden met betrekking tot het transport verricht door de netbeheerder van het landelijk gastransportnet

### Artikel  14  

In de voorwaarden, bedoeld in [artikel 12b, eerste lid, onderdeel d, van de wet](../../../../../../../../wet/gaswet/BWBR0011440/README.md), wordt met betrekking tot de taak van de netbeheerder van het landelijk gastransportnet, bedoeld in [artikel 10a, eerste lid, onderdeel b, van de wet](../../../../../../../../wet/gaswet/BWBR0011440/README.md), opgenomen dat indien de hoeveelheid gas die een netgebruiker op het transportnet invoedt niet overeenkomt met de hoeveelheid gas die hij afneemt, de netgebruiker een bedrag betaalt dat de kosten die de netbeheerder van het landelijk gastransportnet heeft gemaakt voor het balanceren weerspiegelt.  

### Artikel  15  

1.  De voorwaarden, bedoeld in [artikel 12b, eerste lid, onderdeel d, van de wet](../../../../../../../../wet/gaswet/BWBR0011440/README.md), bevatten met betrekking tot flexibiliteitsdiensten als bedoeld in [artikel 10a, eerste lid, onderdeel d, van de wet](../../../../../../../../wet/gaswet/BWBR0011440/README.md) een opsomming van de aangeboden diensten.   
2.  In de voorwaarden wordt in elk geval een dienst opgenomen: 

a. waarmee de netbeheerder van het landelijk gastransportnet de voor de transportdienst geldende marge tussen invoeding en afname verruimt;  

b. die voor een periode in de toekomst wordt afgesloten; en  

c. die voor de geboden flexibiliteit een bereik heeft van ten hoogste een week en waarbij binnen dat bereik per saldo geen sprake is van gaslevering door of aan de netbeheerder van het landelijk gastransportnet.     

### Artikel  16  

De voorwaarden, bedoeld in [artikel 12b, eerste lid, onderdeel a, van de wet](../../../../../../../../wet/gaswet/BWBR0011440/README.md), bevatten regels over het aanbieden van gecontracteerde transportcapaciteit die niet zal worden gebruikt.  

### §  3.4  

####Voorwaarden met betrekking tot het meten

### Artikel  17  

1.  De voorwaarden, bedoeld in [artikel 12b, eerste lid, onderdeel b, van de wet](../../../../../../../../wet/gaswet/BWBR0011440/README.md), geven ten aanzien van het meten van gegevens betreffende het transport van gas aan wie verantwoordelijk is voor de aanleg, het beheer en het onderhoud van de meetinrichting.   
2.  De voorwaarden bevatten de technische specificaties waaraan de meetinrichting voldoet.   

### Artikel  18  

De voorwaarden, bedoeld in [artikel 12b, eerste lid, onderdeel b, van de wet](../../../../../../../../wet/gaswet/BWBR0011440/README.md), geven ten aanzien van het meten van gegevens betreffende het transport van gas, aan: 

a. de rechten en plichten van de netbeheerder en de afnemer met betrekking tot het uit- of aflezen van de meter;  

b. de rechten en plichten van de netbeheerder en de afnemer met betrekking tot de uitwisseling van de meetgegevens, waarbij termijnen worden gesteld waarbinnen die uitwisseling plaatsvindt;  

c. welke gegevens verzameld, vastgesteld en verwerkt worden, door wie dat wordt gedaan, op welke wijze en met welke frequentie dat geschiedt;  

d. wie de meetgegevens valideert, wanneer dat plaatsvindt en op basis van welke criteria dat gebeurt;  

e. de handelswijze bij storingen in de verzameling van meetgegevens bij dagelijks op afstand afleesbare meetinrichtingen en de handelswijze bij het repareren van die meetgegevens.    

### §  4  

####Slotbepalingen

### Artikel  19  

Deze regeling treedt in werking op een bij koninklijk besluit vast te stellen tijdstip, dat voor de verschillende artikelen of onderdelen daarvan verschillend kan worden vastgesteld.  

### Artikel  20  

Deze regeling wordt aangehaald als: Regeling inzake tariefstructuren en voorwaarden gas.  
Deze regeling zal met toelichting in de Staatscourant worden geplaatst.   

Den Haag 
9 januari 2005    

De 
Minister van Economische Zaken, 
L.J.Brinkhorst    
