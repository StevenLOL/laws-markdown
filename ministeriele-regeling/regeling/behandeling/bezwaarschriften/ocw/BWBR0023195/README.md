<meta http-equiv='Content-Type' content='text/html; charset=utf-8' />

##Regeling van de Minister van Onderwijs, Cultuur en Wetenschap van 18 december 2007, nr. WJZ/2007/46896 (8228), houdende de behandeling van bezwaarschriften op het terrein van het Ministerie van Onderwijs, Cultuur en Wetenschap en wijziging van het Organisatie- en mandaatbesluit van OCW in dat verband (Regeling behandeling bezwaarschriften OCW)

De Minister van Onderwijs, Cultuur en Wetenschap,  
Gelet op de [artikelen 7:2 tot en met 7:13 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md);
Besluit:    

### Artikel  1  

In deze regeling wordt verstaan onder: 

a. minister: Minister van Onderwijs, Cultuur en Wetenschap;  

b. ministerie: Ministerie van Onderwijs, Cultuur en Wetenschap;  

c. commissie: commissie als bedoeld in artikel 6 van deze regeling;  

d. bezwaar: bezwaar als bedoeld in [artikel 7:1 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md);  

e. bezwaarde: degene die bezwaar maakt als bedoeld in [artikel 7:1 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md);  

f. bezwaarschrift: bezwaarschrift als bedoeld in [artikel 6:5 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md);  

g. DUO: Dienst Uitvoering Onderwijs;  

h. DG-DUO: directeur-generaal van de DUO;  

i. WSF2000: [Wet studiefinanciering 2000](../../../../../../wet/wet/studiefinanciering/2000/BWBR0011453/README.md); en  

j. WTOS: [Wet tegemoetkoming onderwijsbijdrage en schoolkosten](../../../../../../wet/wet/tegemoetkoming/onderwijsbijdrage/en/schoolkosten/BWBR0012438/README.md).    

### Artikel  2  

Deze regeling is van toepassing op te nemen beslissingen op bezwaarschriften op het gehele terrein van het ministerie, met uitzondering van bezwaren tegen handelingen en besluiten waarbij een ambtenaar als bedoeld in [artikel 1 van de Ambtenarenwet](../../../../../../wet/ambtenarenwet/BWBR0001947/README.md) als zodanig belanghebbende is.  

### Artikel  3  

1.  De organisatie van de behandeling van de bezwaarschriften berust bij DUO.   
2.  Het bepaalde in de artikelen 4 tot en met 9 is niet van toepassing op de behandeling van bezwaarschriften ingediend tegen besluiten op grond van de [WSF2000](../../../../../../wet/wet/studiefinanciering/2000/BWBR0011453/README.md) en de [WTOS](../../../../../../wet/wet/tegemoetkoming/onderwijsbijdrage/en/schoolkosten/BWBR0012438/README.md).   
3.  Het bepaalde in de artikelen 6 tot en met 9 is niet van toepassing op de behandeling van bezwaarschriften waarop de Regeling adviescommissie bezwaarschriften uitgelote gegadigden van toepassing is.   

### Artikel  4  

1.  DUO draagt er zorg voor dat degenen die bezwaarde horen, vóór het horen tijdig en volledig kunnen beschikken over alle stukken die zij in verband met de uitoefening van hun taken nodig hebben.   
2.  Iedere ambtenaar van het ministerie geeft gehoor aan een oproep of een verzoek van degenen die bezwaarde horen.   

### Artikel  5  

1.  Het horen geschiedt door één of meer ambtenaren van het ministerie of anderen die daartoe door of namens de minister zijn aangewezen.   
2.  De hoorzitting wordt opgenomen met geluidsapparatuur. Indien dit om technische redenen niet mogelijk is dan wel naar het oordeel van degene, bedoeld in het eerste lid, die de hoorzitting leidt, dan wel van de voorzitter van de commissie, bedoeld in artikel 6, niet wenselijk is, wordt een schriftelijk verslag gemaakt.   
3.  Het horen geschiedt in het openbaar, tenzij de minister of de commissie op verzoek van belanghebbende of om gewichtige redenen ambtshalve anders beslist, dan wel de [Regeling adviescommissie bezwaarschriften uitgelote gegadigden](../../../../../../ministeriele-regeling/regeling/adviescommissie/bezwaarschriften/uitgelote/gegadigden/BWBR0027030/README.md) ter zake anders voorschrijft.   

### Artikel  6  

In bijzondere gevallen kan de DG-DUO bepalen dat een bezwaarschrift in afwijking van artikel 5, eerste lid, aan een Commissie voor bezwaarschriften wordt voorgelegd, die tot taak heeft het horen van belanghebbenden en het adviseren van de minister over de te nemen beslissing op het bezwaar.  

### Artikel  7  

1.  De commissie bestaat uit: 

a. een voorzitter of een plaatsvervangend voorzitter;  

b. een of meer ambtelijke leden; en  

c. een secretaris, tevens lid.     
2.  De minister benoemt de voorzitter en een of meer plaatsvervangend voorzitters.   
3.  De voorzitter en de plaatsvervangend voorzitters maken geen deel uit van het ministerie en zijn niet werkzaam onder verantwoordelijkheid van de minister.   
4.  De voorzitter en de plaatsvervangend voorzitters voldoen aan de vereisten voor benoembaarheid tot rechtelijke ambtenaar, bedoeld in [artikel 1d van de Wet rechtspositie rechterlijke ambtenaren](../../../../../../wet/wet/rechtspositie/rechterlijke/ambtenaren/BWBR0008365/README.md).   
5.  De leden, bedoeld in het eerste lid, onderdeel b, worden door de secretaris-generaal van het ministerie aangewezen.   
6.  De secretaris, bedoeld in het eerste lid, onderdeel c, wordt door de DG-DUO aangewezen.   

### Artikel  8  

1.  **In een zaak die daarvoor naar het oordeel van de voorzitter van de commissie geschikt is, kan het horen ingevolge [artikel 7:2 van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) en het uitbrengen van advies geschieden door de voorzitter.   
2.  Over de toepassing van de [artikelen 7:3](../../../../../../wet/algemene/wet/bestuursrecht/BWBR0005537/README.md) en [7:4, zesde lid, van de Algemene wet bestuursrecht](../../../../../../wet/algemene/wet/bestuursrecht/BWBR0005537/README.md) beslist de voorzitter van de commissie.   

### Artikel  9  

Bezwaarschriften waarbij aan bezwaarde kenbaar is gemaakt dat hij zal worden gehoord door een commissie, worden behandeld overeenkomstig artikel 6 van deze regeling.  

### Artikel  10  

De [Regeling adviescommissies OCW bezwaarschriften Awb](../../../../../../ministeriele-regeling/regeling/adviescommissies/ocw/bezwaarschriften/awb/BWBR0018457/README.md) wordt ingetrokken met dien verstande dat de adviescommissie als bedoeld in die regeling nog adviezen kan uitbrengen in zaken waarbij bezwaarde reeds is gehoord.  

### Artikel  11  

Wijzigt het Organisatie- en mandaatbesluit OCW 2005.   

### Artikel  12  

Deze regeling treedt in werking met ingang van 1 januari 2008. Indien de Staatscourant waarin deze regeling wordt geplaatst, wordt uitgegeven na 31 december 2007, treedt zij in werking met ingang van de dag na de datum van uitgifte van de Staatscourant waarin zij wordt geplaatst, en werkt zij terug tot en met 1 januari 2008.  

### Artikel  13  

Deze regeling wordt aangehaald als: Regeling behandeling bezwaarschriften OCW.  
Deze regeling zal met de toelichting in de Staatscourant worden geplaatst en bekend worden gemaakt op de website www.bezwaarschriftenocw.nl.  

De 
Minister van Onderwijs, Cultuur en Wetenschap, 
R.H.A.Plasterk   
