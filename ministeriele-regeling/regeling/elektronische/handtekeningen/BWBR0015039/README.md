<meta http-equiv='Content-Type' content='text/html; charset=utf-8' />

##Regeling van de Staatssecretaris van Economische Zaken van 6 mei 2003, nr. WJZ/03/02263, houdende nadere regels met betrekking tot elektronische handtekeningen (Regeling elektronische handtekeningen)

De Staatssecretaris van Economische Zaken,  
Gelet op [artikel 6 van het Besluit elektronische handtekeningen](../../../../../AMvB/besluit/elektronische/handtekeningen/BWBR0015047/README.md);
Besluit:    

### Artikel  1  

In deze regeling wordt verstaan onder: 

a. besluit: [Besluit elektronische handtekeningen](../../../../../AMvB/besluit/elektronische/handtekeningen/BWBR0015047/README.md);  

b. minister: Minister van Economische zaken.    

### Artikel  1a  

1.  Een aanvraag voor een aanwijzing als organisatie als bedoeld in [artikel 18.16 van de wet](../../../../../wet/telecommunicatiewet/BWBR0009950/README.md), die certificatiedienstverleners beoordeelt onder een vrijwillige accreditatieregeling, wordt schriftelijk ingediend bij: Ministerie van Economische Zaken Directoraat-Generaal Energie en Telecommunicatie Postbus 20101 2500 EC Den Haag.   
2.  De aanvraag gaat vergezeld van bewijsstukken waaruit blijkt dat de organisatie voldoet aan de eisen om voor een aanwijzing als bedoeld in [artikel 3a van het besluit](../../../../../AMvB/besluit/elektronische/handtekeningen/BWBR0015047/README.md) in aanmerking te komen.   

### Artikel  1b  

De organisatie verleent de minister alle medewerking bij de beoordeling of de aanvraag aan [artikel 3a, eerste lid, van het besluit](../../../../../AMvB/besluit/elektronische/handtekeningen/BWBR0015047/README.md) voldoet, door ten minste inzage te verstrekken in alle bescheiden, voorzover die nodig is in verband met deze beoordeling.  

### Artikel  1c  

1.  De aangewezen certificatieorganisatie deelt de minister de namen en adressen van certificatiedienstverleners mee die door de organisatie zijn gecertificeerd dan wel van wie de certificatie is ingetrokken.   
2.  De melding, bedoeld in het eerste lid, vindt plaats binnen vier weken na de datum van de certificatie of de datum van intrekking.   

### Artikel  2  

1.  Een certificatiedienstverlener wordt vermoed te voldoen aan de eisen, gesteld in [artikel 2, eerste lid, onderdelen a tot en met m, o en r van het besluit](../../../../../AMvB/besluit/elektronische/handtekeningen/BWBR0015047/README.md), indien hij voldoet aan de technische specificatie ETSI TS 101 456.   
2.  De tijdsduur tussen het ontvangen van een verzoek tot intrekking van een gekwalificeerd certificaat en publicatie van die intrekking, als bedoeld in [artikel 2, eerste lid, onderdeel k, van het besluit](../../../../../AMvB/besluit/elektronische/handtekeningen/BWBR0015047/README.md), bedraagt ten hoogste 24 uur.   
3.  Een certificatiedienstverlener zorgt ervoor dat belanghebbenden gedurende de periode dat de verplichting, bedoeld in [artikel 2, eerste lid, onderdeel l, van het besluit](../../../../../AMvB/besluit/elektronische/handtekeningen/BWBR0015047/README.md), om statusgegevens te publiceren aanwezig is, deze gegevens van afgegeven gekwalificeerde certificaten op elk tijdstip kunnen raadplegen.   

### Artikel  3  

Indien de indeling en de opmaak van certificaten als bedoeld in artikel 18.15, tweede lid, van de wet voldoen aan de technische specificatie ETSI TS 101 862, worden zij vermoed te voldoen aan [artikel 3 van het besluit](../../../../../AMvB/besluit/elektronische/handtekeningen/BWBR0015047/README.md).  

### Artikel  4  

Indien een veilig middel voor het aanmaken van elektronische handtekeningen voldoet aan de technische specificatie CEN Workshop Agreement 14169 wordt het vermoed te voldoen aan [artikel 5 van het besluit](../../../../../AMvB/besluit/elektronische/handtekeningen/BWBR0015047/README.md).  

### Artikel  5  

1.  Een aanvraag voor een aanwijzing als instelling die belast is met het beoordelen van de overeenstemming van veilige middelen voor het aanmaken van elektronische handtekeningen met de wettelijke eisen wordt schriftelijk ingediend bij: Ministerie van Economische Zaken, Directoraat-Generaal Telecommunicatie en Post Postbus 20101 2500 EC Den Haag.   
2.  De aanvraag gaat vergezeld van bewijsstukken waaruit blijkt dat de instelling voldoet aan de eisen bedoeld in [artikel 4, eerste lid, van het besluit](../../../../../AMvB/besluit/elektronische/handtekeningen/BWBR0015047/README.md).   
3.  De instelling geeft desgevraagd informatie waaruit blijkt dat de instelling bij voortduring aan de eisen bedoeld in [artikel 4, eerste lid, van het besluit](../../../../../AMvB/besluit/elektronische/handtekeningen/BWBR0015047/README.md) voldoet.   

### Artikel  6  

Deze regeling treedt in werking op het tijdstip waarop de [Wet elektronische handtekeningen](../../../../../wet/wet/elektronische/handtekeningen/BWBR0015046/README.md) in werking treedt.  

### Artikel  7  

Deze regeling wordt aangehaald als: Regeling elektronische handtekeningen.  
Deze regeling zal met de toelichting in de Staatscourant worden geplaatst.   

's-Gravenhage 
6 mei 2003    

De 
Staatssecretaris van Economische Zaken, 
J.G.Wijn    
