<meta http-equiv='Content-Type' content='text/html; charset=utf-8' />

##Regeling waarschuwingssignalering ioniserende straling

De Staatssecretaris van Sociale Zaken en Werkgelegenheid, J.F. Hoogervorst, en de Minister van Volkshuisvesting, Ruimtelijke Ordening en Milieubeheer;  
Gelet op de [artikelen 20, vierde lid](../../../../../../AMvB/besluit/stralingsbescherming/BWBR0012702/README.md), [84, tweede lid](../../../../../../AMvB/besluit/stralingsbescherming/BWBR0012702/README.md), en [85, tweede lid, van het Besluit stralingsbescherming](../../../../../../AMvB/besluit/stralingsbescherming/BWBR0012702/README.md),
Besluiten:    

### Artikel  1  

####Definities

In deze regeling wordt verstaan onder:   a.  *besluit:*   [Besluit stralingsbescherming](../../../../../../AMvB/besluit/stralingsbescherming/BWBR0012702/README.md);    b.  *gecontroleerde zone:*   een ruimte als bedoeld in [artikel 83, eerste lid, onderdeel a, van het besluit](../../../../../../AMvB/besluit/stralingsbescherming/BWBR0012702/README.md);    c.  *bewaakte zone:*   een ruimte als bedoeld in [artikel 83, eerste lid, onderdeel b, van het besluit](../../../../../../AMvB/besluit/stralingsbescherming/BWBR0012702/README.md).     

### Artikel  2  

####Waarschuwingsbord

1.  Het model voor het waarschuwingsbord of -teken, dat in de in [artikel 20, eerste lid, van het besluit](../../../../../../AMvB/besluit/stralingsbescherming/BWBR0012702/README.md) bedoelde situaties wordt aangebracht is het bord in [bijlage XVIII, onderdeel 2, van de Arbeidsomstandighedenregeling](../../../../../../ministeriele-regeling/arbeidsomstandighedenregeling/BWBR0008587/README.md), dat waarschuwt voor radioactieve stoffen en ioniserende straling.   
2.  Het in het eerste lid bedoelde waarschuwingsbord is minimaal 7,5 cm breed, tenzij dit in de situatie waarin het moet worden aangebracht niet redelijk is.   
3.  Voor de plaatsing van deze borden is [artikel 8.11 van de Arbeidsomstandighedenregeling](../../../../../../ministeriele-regeling/arbeidsomstandighedenregeling/BWBR0008587/README.md) van overeenkomstige toepassing.   

### Artikel  3  

####Tekst bij waarschuwingsbord

1.  Onder of naast het in artikel 2, eerste lid, bedoelde waarschuwingsbord bevinden zich een of meerdere gele, rechthoekige borden met een zwarte rand met daarop in het zwart de tekst: 

a. `RÖNTGENSTRALING', indien een toestel de oorzaak van de mogelijke blootstelling is;  

b. `RADIOACTIEVE STOFFEN', indien radioactieve stoffen de oorzaak van de mogelijke blootstelling zijn;  

c. `BEWAAKTE ZONE', indien het een bewaakte zone betreft;  

d. `GECONTROLEERDE ZONE', indien het een gecontroleerde zone betreft.     
2.  De in het eerste lid, onder c en d, bedoelde teksten gaan, indien het mogelijk aanwezige dosisequivalenttempo in de zone meer dan 10 μSv/uur bedraagt, vergezeld van de tekst: ‘Dosistempo > 10 μSv/uur’.   
3.  Artikel 2, tweede lid, is van overeenkomstige toepassing op de in het eerste lid bedoelde borden.   

### Artikel  4  

####Waarschuwingssignalering op ingekapselde bronnen, toestellen en bronhouders

1.  Op ingekapselde bronnen en toestellen worden het waarschuwingsbord of -teken, bedoeld in artikel 2, eerste lid, en een bord als bedoeld in artikel 3, eerste lid, onder a of b, geplaatst.   
2.  Indien het ingekapselde bronnen betreft, is het eerste lid niet van toepassing op bij de inwerkingtreding van deze regeling reeds bestaande bronnen.   
3.  Artikel 2, tweede lid, en artikel 3, eerste lid, zijn niet van toepassing indien de afmeting van de ingekapselde bron daarvoor te klein is.   
4.  Het eerste lid is niet van toepassing indien de afmeting van de ingekapselde bron te klein is voor een met het blote oog herkenbaar waarschuwingsteken.   
5.  Op bronhouders worden het waarschuwingsbord of -teken, bedoeld in artikel 2, eerste lid, en een bord als bedoeld in artikel 3, eerste lid, geplaatst, wanneer daarin een radioactieve bron aanwezig is.   
6.  Op de borden, geplaatst op bronhouders, is artikel 2, tweede lid, niet van toepassing, indien een bronhouder zodanige afmetingen heeft dat daarop een bord als bedoeld in artikel 2, eerste lid, met een afmeting als genoemd in artikel 2, tweede lid, tezamen met een bord als bedoeld in artikel 3, eerste lid, redelijkerwijs niet geplaatst kan worden.   
7.  Het vijfde lid is niet van toepassing op een bronhouder die tegelijkertijd wordt gebruikt als broncontainer, mits die bronhouder is voorzien van een ADR -etiket. <sup> 1  ADR: Accord Européen relatif au transport international des marchandises dangereuses pas voie de route.  </sup>   

### Artikel  5  

####Verbodsbord gecontroleerde zone

1.  Indien er geen feitelijke toegangsbeperking tot een gecontroleerde zone is, wordt onverminderd artikel 2, eerste lid, bij de ingang van deze zone het verbodsbord geplaatst overeenkomstig het model in [bijlage XVIII, onderdeel 1, van de Arbeidsomstandighedenregeling](../../../../../../ministeriele-regeling/arbeidsomstandighedenregeling/BWBR0008587/README.md) voor gebruik in de situatie van een verbod van toegang voor onbevoegden.   
2.  Onder of naast het in het eerste lid bedoelde verbodsbord bevindt zich een wit, rechthoekig bord met een zwarte rand met daarop in het zwart de tekst: `geen toegang voor onbevoegden'.   
3.  Artikel 2, tweede lid, is van overeenkomstige toepassing op de in het eerste en tweede lid bedoelde borden.   

### Artikel  6  

####Inwerkingtreding

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst en werkt terug tot en met 1 maart 2002 met uitzondering van de artikelen 3, eerste lid, onder a, c, en d, 4, eerste lid, voorzover het toestellen betreft, en 5, die op 1 september 2002 in werking treden.  

### Artikel  7  

####Citeertitel

Deze regeling wordt aangehaald als: Regeling waarschuwingssignalering ioniserende straling.  
Deze regeling zal met de toelichting in de Staatscourant worden geplaatst.   

's-Gravenhage 
28 februari 2002    

De 
Staatssecretaris van Sociale Zaken en Werkgelegenheid, 
J.F.Hoogervorst 

De 
Minister van Volkshuisvesting, Ruimtelijke Ordening en Milieubeheer, 
J.P.Pronk    
