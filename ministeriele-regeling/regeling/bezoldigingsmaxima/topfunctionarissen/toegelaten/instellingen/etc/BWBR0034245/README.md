<meta http-equiv='Content-Type' content='text/html; charset=utf-8' />

##Regeling van de Minister voor Wonen en Rijksdienst van 22 november 2013, nr. 2013 – 0000717365, houdende vaststelling van de indeling van de toegelaten instellingen volkshuisvesting in klassen met daarbij toepasselijke bezoldigingsmaxima ten aanzien van hun topfunctionarissen (Regeling bezoldigingsmaxima topfunctionarissen toegelaten instellingen volkshuisvesting 2014)

De Minister voor Wonen en Rijksdienst,  
Gelet op de [artikelen 2.7](../../../../../../../../wet/wet/normering/bezoldiging/topfunctionarissen/publieke/en/semipublieke/etc/BWBR0032249/README.md) en [2.9 van de Wet normering bezoldiging topfunctionarissen publieke en semipublieke sector](../../../../../../../../wet/wet/normering/bezoldiging/topfunctionarissen/publieke/en/semipublieke/etc/BWBR0032249/README.md);
Besluit:    

### Artikel  1  

####Begripsomschrijvingen

In deze regeling wordt verstaan onder: 

a.  *toegelaten instelling:* krachtens [artikel 70, eerste lid, van de Woningwet](../../../../../../../../wet/woningwet/BWBR0005181/README.md) toegelaten rechtspersoon;  

b.  *wet:* [Wet normering bezoldiging topfunctionarissen publieke en semipublieke sector](../../../../../../../../wet/wet/normering/bezoldiging/topfunctionarissen/publieke/en/semipublieke/etc/BWBR0032249/README.md).   

### Artikel  2  

####Indeling in bezoldigingsklassen

Een toegelaten instelling wordt ingedeeld in een bezoldigingsklasse overeenkomstig de bij deze regeling behorende tabel. 

### Artikel  3  

####Bezoldigingsmaxima

De bezoldiging van een topfunctionaris van een toegelaten instelling bedraagt per bezoldigingsklasse ten hoogste:  

| Bezoldigingsklasse  | Maximale bezoldiging (in euro)  |
|:---|:---|
| A  | € 82.100  |
| B  | € 93.000  |
| C  | € 103.900  |
| D  | € 112.400  |
| E  | € 130.600  |
| F  | € 148.800  |
| G  | € 167.000  |
| H  | € 185.200  |
| I  | € 203.400  |
| J  | bezoldigingsmaximum volgens [artikel 2.3 van de wet](../../../../../../../../wet/wet/normering/bezoldiging/topfunctionarissen/publieke/en/semipublieke/etc/BWBR0032249/README.md)  |

### Artikel  4  

####Indeling in een andere klasse

1.  Een aanvraag als bedoeld in [artikel 2.7, derde lid, van de wet](../../../../../../../../wet/wet/normering/bezoldiging/topfunctionarissen/publieke/en/semipublieke/etc/BWBR0032249/README.md) van een toegelaten instelling om met ingang van een kalenderjaar te worden ingedeeld in een andere klasse dan die waarin zij volgens de bij deze regeling behorende tabel is ingedeeld, wordt ingediend voor 1 maart van het kalenderjaar.   
2.  Een aanvraag als bedoeld in het eerste lid bevat een deugdelijke motivering voor de aanvraag.   
3.  Bij een aanvraag als bedoeld in het eerste lid wordt een verklaring van het toezichthoudende orgaan van de toegelaten instelling gevoegd waaruit zijn instemming met de aanvraag blijkt.  

### Artikel  5  

####Intrekking

De [Regeling bezoldigingsmaxima topfunctionarissen toegelaten instellingen volkshuisvesting](../../../../../../../../ministeriele-regeling/regeling/bezoldigingsmaxima/topfunctionarissen/toegelaten/instellingen/etc/BWBR0032315/README.md) wordt ingetrokken. 

### Artikel  6  

####Inwerkingtreding

Deze regeling treedt in werking met ingang van 1 januari 2014. 

### Artikel  7  

####Citeertitel

Deze regeling wordt aangehaald als: Regeling bezoldigingsmaxima topfunctionarissen toegelaten instellingen volkshuisvesting 2014. 
Deze regeling zal met de toelichting in de Staatscourant worden geplaatst.   

Den Haag 
22 november 2013   

De 
Minister voor Wonen en Rijksdienst, 
S.A. Blok    

####Tabel behorende bij de Regeling bezoldigingsmaxima topfunctionarissen toegelaten instellingen volkshuisvesting 2014

Indeling van toegelaten instellingen in bezoldigingsklassen 

| A \ B  | tot 8.000  | 8.001–14.000  | 14.001–24.000  | 24.001–40.000  | 40.001–60.000  | 60.001–100.000  | 100.001–150.000  | 150.001–375.000  | >375.000  |
|:---|:---|:---|:---|:---|:---|:---|:---|:---|:---|
|  *tot 750*   | A  | A  | A  | A  | A  | A  | B  | B  | B  |
|  *751–1.500*   | B  | B  | B  | B  | B  | C  | C  | C  | C  |
|  *1.501–2.500*   | C  | C  | C  | C  | D  | D  | D  | D  | D  |
|  *2.501–5.000*   | D  | D  | E  | E  | E  | E  | E  | E  | E  |
|  *5.001–10.000*   | E  | F  | F  | F  | F  | F  | F  | F  | G  |
|  *10.001–25.000*   | G  | G  | G  | G  | G  | G  | G  | H  | H  |
|  *25.001–50.000*   | H  | H  | H  | H  | H  | H  | I  | I  | I  |
|  *>50.001*   | I  | I  | I  | I  | I  | J  | J  | J  | J  |

Deze tabel deelt de toegelaten instellingen in in bezoldigingsklassen.  *Verticaal* in de tabel is uitgezet het aantal verhuureenheden (VHE) dat de toegelaten instelling op de peildatum in eigendom of beheer heeft volgens de gegevens, bedoeld in [bijlage II bij het Besluit beheer sociale-huursector](../../../../../../../../AMvB/besluit/beheer/sociale-huursector/BWBR0005686/README.md).  *Horizontaal* in de tabel is uitgezet het aantal inwoners van de grootste gemeente waarin een toegelaten instelling op de peildatum minimaal 20% van haar verhuureenheden in eigendom of beheer heeft. Indien een toegelaten instelling op de peildatum niet minimaal 20% van haar verhuureenheden in één gemeente in eigendom of beheer heeft, betreft dit het aantal inwoners van de gemeente waar de toegelaten instelling op de peildatum het grootste deel van haar verhuureenheden in eigendom of beheer heeft. In deze tabel worden voor de bepaling van het aantal verhuureenheden van een toegelaten instelling, volgens de gegevens, bedoeld in [bijlage II bij het Besluit beheer sociale-huursector](../../../../../../../../AMvB/besluit/beheer/sociale-huursector/BWBR0005686/README.md), de onderstaande woongelegenheden en overige verhuureenheden als volgt meegewogen:  *Woongelegenheden*  

– Huurwoning: weging 1 VHE  

– Eenheden in verzorgingshuizen: weging 1 VHE  

– Overige woongelegenheden (zijnde onzelfstandige eenheden, bv. gedeelde douche, keuken en opgang; studentenwoningen): weging 1 VHE    *Overige verhuureenheden:*  

– Garages en parkeerplaatsen als aparte verhuurobjecten: weging 0,2 VHE  

– Bedrijfsruimten /winkels: weging 1 VHE  

– Maatschappelijk vastgoed: weging 2 VHE  

– Overig bezit: weging 0,2 VHE   Als *peildatum* voor het aantal verhuureenheden dat de toegelaten instelling in eigendom of beheer heeft geldt 31 december van het tweede jaar voorafgaande aan het jaar waarin de bezoldigingsmaxima, bedoeld in artikel 3, van toepassing zijn. Voor de bepaling van het aantal inwoners van een gemeente wordt in deze tabel uitgegaan van de door het Centraal Bureau voor de Statistiek openbaar gemaakte bevolkingscijfers op 1 januari van het eerste jaar voorafgaand aan het jaar waarin de bezoldigingsmaxima, bedoeld in artikel 3, van toepassing zijn. 
