<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 16 december 2014, nr. WJZ / 14185449, houdende regels inzake het door de ACM ten laste brengen van kosten aan marktorganisaties (Regeling doorberekening kosten ACM)

De Minister van Economische Zaken,  
Gelet op de artikelen 6a, zevende lid, en 8 van de Instellingswet Autoriteit Consument en Markt, de artikelen 4, tweede lid, 10, derde lid, 12, derde en vijfde lid, en 12a, vierde en negende lid, van het Besluit doorberekening kosten ACM, artikel 2.13, tweede lid, van het Besluit universele dienstverlening en eindgebruikersbelangen, de artikelen 2, derde lid, en 4, eerste lid, van het Besluit kostenverhaal energie en de artikelen 3, tweede lid, 4, derde lid, 5, 5a, eerste lid, 5b, derde lid, en 7 van het Besluit vergoedingen Telecommunicatiewet, artikel 65, eerste lid, van de Postwet 2009 en artikel 14 van het Postbesluit 2009;
Besluit:     
### §  1  

####Begripsbepalingen

### Artikel  1  

In deze regeling wordt verstaan onder besluit: Besluit doorberekening kosten ACM. 

### §  2  

####Bedragen die ter vergoeding van de kosten van beschikkingen worden doorberekend aan de marktorganisatie aan wie de beschikking is gericht of die de aanvraag heeft gedaan

### Artikel  2  

1.  De bedragen ter vergoeding van de kosten van de beschikkingen, bedoeld in artikel 4, eerste lid, onderdeel a, van het besluit zijn de in de bijlage 1 bedoelde bedragen.   
2.  De bedragen ter vergoeding van de kosten van de beschikkingen, bedoeld in artikel 4, eerste lid, onderdelen b en c, van het besluit zijn de in de bijlage 2 bedoelde bedragen.  

### §  3  

####Doorberekening door middel van toerekening

### Artikel  3  

Binnen de categorie, genoemd in artikel 10, tweede lid, onderdeel c, onder 2°, van het besluit worden de volgende subcategorieën van nummers onderscheiden: 

a. subcategorie A, per nummer: 

1°. de volgende nummers, genoemd in bijlage 1 van het Nummerplan telefoon- en ISDN-diensten: de nummers behorend tot de reeksen 044, 067 of 082 en de korte nummers behorend tot de reeksen 10, 11, 16 of 18;  

2°. de nummers, genoemd in de bijlage van het Nummerplan internationale signaleringspuntcodes;  

3°. de nummers, genoemd in de bijlage van het Nummerplan Transitnetwerk signaleringspuntcodes;  

4°. de nummers, genoemd in de bijlage van het Nummerplan voor identiteitsnummers ten behoeve van internationale mobiliteit (IMSI-nummers);  

5°. de nummers, genoemd in de bijlage van het Nummerplan voor pakket en circuitgeschakelde datadiensten;    

b. subcategorie B, per 1.000 nummers: 

1°. de volgende nummers, genoemd in bijlage 1 van het Nummerplan telefoon- en ISDN-diensten: de nummers met een geografische bestemming, de nummers bestemd voor mobiele telefonie en de nummers behorend tot de reeksen 066, 087, 085 of 091;  

2°. de nummers, genoemd in de bijlage van het Nummerplan telexdiensten;    

c. subcategorie C, per nummer: de volgende nummers, genoemd in bijlage 1 van het Nummerplan telefoon- en ISDN-diensten: de achtcijferige informatienummers behorend tot de reeksen 0800, 0900, 0906 of 0909 en de korte nummers behorend tot de reeksen 12, 13 of 14;  

d. subcategorie D, per nummer: de volgende nummers, genoemd in bijlage 1 van het Nummerplan telefoon- en ISDN-diensten: de tiencijferige informatienummers behorend tot de reeksen 0800, 0900, 0906 of 0909;  

e. subcategorie E, per 100 nummers: de volgende nummers, genoemd in bijlage 1 van het Nummerplan telefoon- en ISDN-diensten: de nummers behorend tot de reeks 014 en de bedrijfsnummers behorend tot de reeks 088;  

f. subcategorie F, per 1000 nummers: de voor elektronische communicatiediensten voor geautomatiseerde toepassingen bestemde nummers behorend tot de reeks 0970, genoemd in bijlage 1 van het Nummerplan telefoon- en ISDN-diensten.   

### Artikel  4  

Het bedrag van de omzet, bedoeld in artikel 12, derde lid, van het besluit is € 2 miljoen. 

### Artikel  5  

1.  De in artikel 12, vijfde lid, van het besluit bedoelde correctie voor het saldo van in- en uitgeporteerde nummers vindt uitsluitend plaats indien met de correctie een bedrag van ten minste € 1.000 gemoeid is en het één van de volgende nummerreeksen uit het Nummerplan telefoon- en ISDN-diensten betreft: 

a. nummers met een geografische bestemming;  

b. nummers bestemd voor mobiele telefonie;  

c. nummers bestemd voor elektronische communicatiediensten voor geautomatiseerde toepassingen.     
2.  De correctie vindt plaats per nummer, tenzij het gaat om een nummer als bedoeld in de subcategorieën, genoemd in artikel 3, onderdelen b, e of f. Alsdan wordt gecorrigeerd per het aantal nummers, genoemd in het desbetreffende onderdeel.   
3.  De correctie vindt plaats per marktorganisatie, tenzij er sprake is van een groep als bedoeld in artikel 24b van Boek 2 van het Burgerlijk Wetboek. Alsdan vindt de correctie plaats per groep.  

### Artikel  6  

Het bedrag van de omzet, bedoeld in artikel 12a, vierde lid, van het besluit is gelijk aan het bedrag, genoemd in artikel 396, eerste lid, onderdeel b, van Boek 2 van het Burgerlijk Wetboek. 

### Artikel  7  

Als gegevens en bescheiden, bedoeld in artikel 12a, negende lid, van het besluit worden aangewezen: 

a. een accountantsverklaring als bedoeld in artikel 12a, tweede lid, van het besluit dan wel een accountantsverklaring als bedoeld in artikel 393, vijfde lid, van Boek 2 van het Burgerlijk Wetboek;  

b. de jaarrekening, bedoeld in artikel 12a, derde lid, van het besluit;  

c. een verklaring van een bij of voor de desbetreffende markorganisatie werkzame boekhouder of administrateur.   

### §  4  

####Wijziging van andere regelingen

### Artikel  8  

Wijzigt de Regeling gegevensuitwisseling ACM en ministers. 

### Artikel  9  

Wijzigt de Regeling kostenverhaal energie. 

### Artikel  10  

Wijzigt de Regeling universele dienstverlening en eindgebruikersbelangen. 

### §  5  

####Slotbepalingen

### Artikel  11  

De Regeling vergoedingen Telecommunicatiewet en Postwet 2014 wordt ingetrokken. 

### Artikel  12  

Voor het in rekening brengen van de vóór 1 januari 2015 geldende bedragen of vergoedingen blijven de Regeling kostenverhaal energie en de Regeling vergoedingen Telecommunicatiewet en Postwet 2014 zoals die luidden op 31 december 2014, van toepassing. 

### Artikel  13  

Deze regeling treedt in werking met ingang van 1 januari 2015. 

### Artikel  14  

Deze regeling wordt aangehaald als: Regeling doorberekening kosten ACM. 
Deze regeling zal met de toelichting in de Staatscourant worden geplaatst.   

's-Gravenhage 
16 december 2014   

De 
Minister van Economische Zaken, 
H.G.J. Kamp    

### Bijlage  1  

####Behorende bij artikel 2, eerste lid , van de Regeling doorberekening kosten ACM

####A

| Subcategorie (differentiatie naar soort en aantal)  | Per aantal nummers  | Bedrag voor toekenning  |
|:---|:---|:---|
| A  | 1  | € 660  |
| B  | 1.000  | € 20  |
| C  | 1  | € 81  |
| D  | 1  | € 41  |
| E  | 100  | € 46  |
| F  | 1.000  | € 0,45  |

####B

| Indeling in soorten nummers  | Omschrijving  | Subcategorie  |
|:---|:---|:---|
| Nummers als bedoeld in bijlage 1 van het ‘Nummerplan voor telefoon- en ISDN-diensten’ beginnend met de cijfers  | --- | --- |
| 01 (m.u.v. 014)  02  03  04 (m.u.v. 044)  05  07  | Geografisch  | B  |
| 014 (uitgezonderd 01400 voor zover dit nummer wordt verstrekt ten behoeve van het routeren van oproepen naar nummers in de 14-reeks  | Netwerktechnische netwerkinterne diensten en routeringsdiensten  | E  |
| 044  | Europese telefoonnummerruimte  | A  |
| 061  062  063  064  065  068  | Mobiele telefonie  | B  |
| 066  | Semafonie  | B  |
| 067  | Toegang tot datanetwerken  | A  |
| 0800 kort (8 cijfers)  | Gratis informatie kort  | C  |
| 0800 lang (11 cijfers)  | Gratis informatie lang  | D  |
| 082  | Virtual Private Network (VPN)  | A  |
| 084  087  | Persoonlijke assistentdienst  | B  |
| 085  | Elektronische communicatie algemeen  | B  |
| 088  | Bedrijfsnummers  | E  |
| 090 kort (8 cijfers)  | Gratis of betaalde informatie kort  | C  |
| 090 lang (11 cijfers)  | Gratis of betaalde informatie lang  | D  |
| 091  | Elektronische communicatie algemeen  | B  |
| 0970  | 1. Elektronische communicatiediensten voor geautomatiseerde toepassingen  2. Overige elektronische communicatiediensten  | F  |
| 10  11  16  18  | Bijzondere korte nummers  | A  |
| 12  13  14  | Bijzondere korte nummers  | C  |
| Overige, hierboven niet genoemde nummers van het Nummerplan voor telefoon- en ISDN-diensten (uitgezonderd 01400)  | Overig  | A  |
| Overige nummerplannen  | --- | --- |
| Nummers als bedoeld in de bijlage van het Nummerplan internationale signaleringspuntcodes  | ISPC (internationale signaleringspuntcode)  | A  |
| Nummers als bedoeld in de bijlage van het Nummerplan transitnetwerk signaleringspuntcodes  | TSPC (transitnetwerk signaleringspuntcode)  | A, per octet  |
| Nummers als bedoeld in het Nummerplan voor identiteitsnummers ten behoeve van internationale mobiliteit (IMSI-nummers)  | MNC (mobiele netwerkcode)  | A  |
| Nummers als bedoeld in het Nummerplan telexdiensten  | Telex  | B  |
| Nummers als bedoeld in het Nummerplan pakket- en circuitgeschakelde datadiensten  | DNIC (datanetwerk identificatiecode)  | A, per 1/10 DNIC  |

####C

| Opslagen ingeval van  | Opslagbedrag  |
|:---|:---|
| spoedbehandeling van een nummeraanvraag (afhandeling binnen 24 uur)  | € 556  |
| Kopie beschikking  | € 25  |

### Bijlage  2  

####Behorende bij artikel 2, tweede lid , van de Regeling doorberekening kosten ACM

| Beschikking  | Bedrag voor het inwilligen van de aanvraag, het geheel of gedeeltelijk afwijzen ervan of ingeval van intrekking van de aanvraag voordat daarop door de ACM is beslist  |
|:---|:---|
| Beschikking omtrent de registratie van een certificatiedienstverlener zonder een geldig bewijs van toetsing op grond van het bepaalde bij of krachtens de Telecommunicatiewet  | € 3.030  |
| Beschikking als bedoeld in artikel 25 van de Mededingingswet  | € 2.325  |
| Beschikking als bedoeld in artikel 37 van de Mededingingswet  | € 17.450  |
| Beschikking als bedoeld in artikel 40 van de Mededingingswet  | € 2.325  |
| Beschikking als bedoeld in artikel 44 van de Mededingingswet  | € 34.900  |
| Beschikking als bedoeld in artikel 46 van de Mededingingswet  | € 2.325  |

