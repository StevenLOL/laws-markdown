<meta http-equiv='Content-Type' content='text/html; charset=utf-8' />

##Regeling pilots schakelklassen

De minister van onderwijs, cultuur en wetenschap, Handelende i.o.m. de minister van binnenlandse zaken en koninkrijksrelaties,  
Gelet op:

[artikel 17, vijfde lid, van de Financiële-verhoudingswet](../../../../../wet/financiële-verhoudingswet/BWBR0008290/README.md),     Besluit    

### Artikel  1  

####Begripsbepalingen

Deze regeling verstaat onder: Pilot schakelklas: 

a. Een klas verbonden aan een basisschool waarin leerlingen met extra grote taalachterstand gedurende het schooljaar 2005 - 2006 intensief taalonderwijs ontvangen met als doel na dat schooljaar weer deel te nemen aan het reguliere onderwijs, of:  

b. Het gedurende het schooljaar 2005 - 2006 gedurende een aantal keren per week aanbieden van extra taalonderwijs tijdens een verlengde schooldag. De leerlingen volgen in dit schooljaar tenminste 400 uur lessen taalonderwijs tijdens het verlengde deel van de schooldag. De taallessen tijdens de verlengde schooldag worden verzorgd door een leraar, eventueel in combinatie met een onderwijsassistent.    

### Artikel  2  

####Doel van de regeling

De minister verstrekt éénmalig een specifieke uitkering aan gemeenten om een plan van aanpak voor de ontwikkeling van een pilot schakelklas op te stellen, om voorbereidingen te treffen voor de totstandkoming van een pilot schakelklas en voor de daadwerkelijke uitvoering van een pilot schakelklas.  

### Artikel  3  

####Doelgroep

Gemeenten kunnen in aanmerking komen voor een éénmalige specifieke uitkering indien zij zijn genoemd in de bijlage bij deze regeling.  

### Artikel  4  

####Aangifte voor het in aanmerking komen van de specifieke uitkering

De specifieke uitkering wordt slechts verstrekt indien een gemeente, genoemd in de bijlage vóór 15 december 2004 bij het Ministerie van OCW, directie primair onderwijs, afdeling Onderwijs en Omgeving, postbus 16375, 2500 BJ Den Haag, schriftelijk heeft aangegeven in aanmerking te willen komen voor de specifieke uitkering. Daarbij verklaart zij vóór 1 maart 2005 het plan van aanpak, zoals genoemd in artikel 5, bij het Ministerie van OCW in te zullen dienen.  

### Artikel  5  

####Plan van aanpak

1.  Het plan van aanpak dient in elk geval de volgende elementen te bevatten: 

a. de namen en het BRIN-nummer van de basisschool waar de pilot schakelklas aan zal worden verbonden;  

b. de door de gemeente te hanteren selectiecriteria op basis waarvan het bevoegd gezag van de in a. bedoelde basisschool leerlingen zal selecteren die in aanmerking komen voor deelname aan een pilot schakelklas;  

c. de doelstellingen en te bereiken resultaten op hoofdlijnen;  

d. een activiteitenplanning inclusief een overzicht van de taakverdeling tussen gemeente, het bevoegd gezag van de in onderdeel a. bedoelde basisschool en relevante andere betrokkenen;  

e. een begroting, waarin op hoofdlijnen wordt beschreven welke kosten gemoeid zijn met de geformuleerde activiteiten;  

f. de wijze waarop de voortgang van de activiteiten wordt gevolgd en de resultaten worden beschreven.     
2.  Het plan van aanpak dient in samenspraak met Sardes te Utrecht of Zunderdorp Advies te Den Haag te worden opgesteld.   
3.  Het plan van aanpak dient vóór 1 maart 2005 bij de afdeling, genoemd in artikel 4, ter goedkeuring te worden ingediend.   
4.  De minister van onderwijs, cultuur en wetenschap laat vóór 1 april 2005 aan de desbetreffende gemeente weten of het plan van aanpak aan de in het eerste lid gestelde criteria voldoet.   
5.  Indien het plan van aanpak nog niet voldoet aan de criteria, krijgt de gemeente tot 1 mei 2005 de gelegenheid het plan van aanpak conform de door de Minister te geven aanwijzingen bij te stellen.   
6.  Plannen van aanpak die na aanwijzingen van de minister nog niet aan de criteria voldoen zullen worden afgewezen. Gemeenten worden hiervan vóór 1 juni 2005 in kennis gesteld.   
7.  Nadat het plan van aanpak door de minister is goedgekeurd kan de betreffende gemeente een pilot schakelklas voor het schooljaar 2005 - 2006 starten.   

### Artikel  6  

####Informatieplicht

1.  De gemeente die op grond van deze regeling een specifieke uitkering ontvangt werkt mee aan door of namens de minister ingestelde onderzoeken die erop gericht zijn de minister inlichtingen te verschaffen ten behoeve van de ontwikkeling van het beleid.   
2.  De gemeente draagt er zorg voor dat de bevoegde gezagsorganen van de scholen waaraan een pilot schakelklas is verbonden aan de in artikel 5, tweede lid, genoemde instanties alle gevraagde bescheiden ter inzage geven en inlichtingen verstrekken, die van belang zijn voor de opstelling van het plan van aanpak, bedoeld in artikel 5.   

### Artikel  7  

####Verantwoording

1.  De gemeente is verantwoordelijk voor de implementatie van een pilot schakelklas en de realisatie van de in het plan van aanpak opgenomen doelstellingen.   
2.  Uiterlijk 1 februari 2006 zendt de gemeente een tussenrapportage aan het Ministerie van OCW, t.a.v. de directie primair onderwijs, afdeling Onderwijs en Omgeving, postbus 16375, 2500 BJ Den Haag, waaruit blijkt in hoeverre de in het plan van aanpak geformuleerde doelstellingen en tussenresultaten zijn gerealiseerd.   
3.  Uiterlijk 1 november 2006 zendt de gemeente een financiële verantwoording vergezeld van een accountantsverklaring aan de Centrale Financiële Instellingen van het Ministerie van OCW, t.a.v de adeling CFI/BGS/UGE, Postbus 606, 2700 ML Zoetermeer, waaruit blijkt dat de specifieke uitkering overeenkomstig deze regeling is besteed alsmede een eindrapportage waaruit blijkt in hoeverre de in het plan van aanpak geformuleerde doelstellingen en resultaten zijn gerealiseerd.   
4.  De minister vordert de specifieke uitkering geheel of gedeeltelijk terug indien uit de financiële verantwoording niet blijkt dat deze is besteed in overeenstemming met deze regeling.   

### Artikel  8  

####Toekenning specifieke uitkeringen, tijdvak en betaalbaarstelling

1.  De minister verstrekt een specifieke uitkering ter grootte van €  80.000,- aan de in de bijlage genoemde gemeenten voorzover zij vóór 1 december 2004 hebben aangegegeven dat zij hiervoor in aanmerking willen komen.   
2.  Het eerste deel van de specifieke uitkering ter grootte van €  25.000,- wordt betaalbaar gesteld in december 2004. Het tweede deel van de specifieke uitkering ter grootte van €  55.000,- wordt betaalbaar gesteld in juli 2005.   
3.  Indien vóór 1 maart 2005 géén plan van aanpak wordt ingediend dan wel vóór 1 juni 2005 geen goedgekeurd plan van aanpak is ontvangen, is [artikel 4:48 van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md) van overeenkomstige toepassing.   

### Artikel  9  

####Niet vervullen begrotingsvoorwaarde

In geval van het niet vervullen van de voorwaarde, bedoeld in [artikel 4:34, eerste lid, van de Algemene wet bestuursrecht](../../../../../wet/algemene/wet/bestuursrecht/BWBR0005537/README.md), worden de op grond van artikel 2 toegekende bedragen verlaagd tot het bedrag van de specifieke uitkering dat na de vaststelling of goedkeuring van de begroting ter beschikking staat, een en ander naar rato van het aantal aanvragers aan wie een specifieke uitkering is toegekend en van de hoogte van de toegekende bedragen.  

### Artikel  10  

####Afwijkingen ten aanzien van Meppel

1.  In artikel 1, onderdeel a, in plaats van ‘het schooljaar 2005–2006’, gelezen: de periode van 1 januari 2006 tot 1 augustus 2006.   
2.  In artikel 4, in plaats van ‘vóór 1 maart 2005’, gelezen: vóór 15 september 2005.   
3.  In artikel 5: 

1°. In het derde lid, in plaats van ‘1 maart 2005’, gelezen: 15 september 2005.  

2°. In het vierde lid, in plaats van ‘1 april 2005’, gelezen: 30 november 2005.  

3°. In het vijfde lid, in plaats van ‘1 mei 2005’, gelezen: 15 december 2005.  

4°. In het zesde lid, in plaats van ‘1 juni 2005’, gelezen: 1 januari 2006.  

5°. In het zevende lid, in plaats van ‘het schooljaar 2005–2006’, gelezen: de periode 1 januari 2006 tot 1 augustus 2006.     
4.  In artikel 7, tweede lid, in plaats van ‘1 februari 2006’, gelezen: 1 juni 2006.   
5.  In artikel 8: 

1°. In het tweede lid, in plaats van ‘december 2004’, gelezen: december 2005.  

2°. In het tweede lid, in plaats van ‘juli 2005’, gelezen: januari 2006.  

3°. In het derde lid, in plaats van ‘1 maart 2005’, gelezen ‘15 september 2005’ en in plaats van‘1 juni 2005’, gelezen: 1 januari 2006.     

### Artikel  11  

####Inwerkingtreding

Deze regeling treedt in werking met ingang van de derde dag na de datum van uitgifte van het Gele Katern waarin deze regeling wordt geplaatst.  

### Artikel  12  

####Citeertitel

Deze regeling wordt aangehaald als: Regeling pilots schakelklassen.  
Deze regeling zal met toelichting in het Gele Katern worden geplaatst. Van deze plaatsing zal mededeling worden gedaan in de Staatscourant.   

De 
minister van onderwijs, cultuur en wetenschap, 
M.J.A. van derHoeven   

### Bijlage  

Onder verwijzing naar artikel 3 

####Grote gemeenten

Amsterdam (2 pilots)  

Rotterdam (2 pilots)  

Den Haag (2 pilots)  

Utrecht (2 pilots)    

####Middelgrote gemeenten

Amersfoort  

Arnhem  

Breda  

Den Bosch  

Deventer  

Eindhoven  

Enschede  

Emmen  

Haarlem  

Heerlen  

Helmond  

Leeuwarden  

Leiden  

Zoetermeer  

Zwolle    

####Kleine steden en plattelandsgemeenten

Achtkarspelen  

Ede  

Hoogeveen  

Katwijk  

Meppel  

Roermond  

Stadskanaal (2 pilots, mede namens 9 regio gemeenten)  

Sneek  

Velsen  

Vlaardingen  

Vlissingen    

