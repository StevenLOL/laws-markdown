<meta http-equiv='Content-Type' content='text/html; charset=utf-8' />

##Regeling van 25 augustus 2006, nr. HDJZ/AWW/2006-1260, Hoofddirectie Juridische Zaken, houdende eisen voor het theorie-examen voor de rijbewijscategorie AM (Regeling eisen theorie-examen rijbewijscategorie AM)

De Minister van Verkeer en Waterstaat,  
Gelet op artikel 111, vierde lid, van de Wegenverkeerswet 1994;
Besluit:    

### Artikel  1  

De aanvrager van het theorie-examen moet blijk geven kennis en inzicht te bezitten van de hierna genoemde voorschriften, alsmede kennis en inzicht van die voorschriften voor zover deze gelden voor andere verkeersdeelnemers: 

a. van de Wegenverkeerswet 1994: de artikelen 1, eerste lid, 2, eerste tot en met derde lid, 5, 6, 7, 8, 9, 10, 11, 12, 21, eerste lid, 36, eerste, derde, vijfde en zesde lid, 37, eerste lid, 40, eerste en vierde lid, 41, 60, eerste lid, 107, eerste en tweede lid, 118, 123, 123b, 130, 131, 132, 160, 162, 163, 164, eerste tot en met derde lid, 174, eerste en tweede lid, 179 en 184;  

b. van het Reglement verkeersregels en verkeerstekens 1990: de artikelen 1 tot en met 98, alsmede de bij dat reglement behorende bijlagen 1 en 2, alsmede de gebruikelijke, door de wegbeheerders geplaatste, aanduidingen ter geleiding van het verkeer of ter informatie van de weggebruikers;  

c. van het Besluit administratieve bepalingen inzake het wegverkeer: de artikelen 3, 4, 6, 8 en 9;  

d. van het Reglement rijbewijzen: de artikelen 5, 15, 25a en 104a;  

e. van de Regeling voertuigen: de artikelen 1.1, 5.1.1, 5.1.2, 5.6.1, 5.6.6, 5.6.8, 5.6.11, 5.6.15, 5.6.27, 5.6.29, 5.6.31, 5.6.38, tweede lid, 5.6.39, 5.6.41, 5.6.45, 5.6.46, 5.6.47, 5.6.48, 5.6.51, 5.6.53, 5.6.55, 5.6.57, 5.6.59, 5.6.64, 5.6.65, 5.6.71, 5.15.2, 5.15.6, 5.15.50, 5.18.1, eerste lid, 5.18.2, 5.18.3, eerste lid, 5.18.4, 5.18.5, 5.18.6, 5.18.8, 5.18.26, 5.18.60 en 6.1, eerste lid;  

f. van het Kentekenreglement: de artikelen 1a, 2, 5, 17, eerste lid, 20, eerste lid, 22 en 39, eerste, tweede en derde lid;  

g. van de Wet aansprakelijkheidsverzekeringen: artikel 2, eerste lid.   

### Artikel  2  

De aanvrager van het theorie-examen moet blijk geven kennis en inzicht te bezitten van de hierna genoemde factoren en risico’s die van belang zijn bij deelneming aan het verkeer: 

a. het belang van oplettendheid en van de houding ten opzichte van medeweggebruikers, mede als gevolg van de eigen beperkte zichtbaarheid;  

b. de verandering in het waarnemingsvermogen, beoordelingsvermogen, reactievermogen en gedragsverandering bij een bestuurder ten gevolge van gemoedsgesteldheid, vermoeidheid, en van het gebruik van alcohol, drugs en geneesmiddelen;  

c. de belangrijkste richtlijnen voor het bewaren van afstand, remweg en wegligging van het voertuig in uiteenlopende weg- en weersomstandigheden;  

d. verkeersrisico’s in verband met de wegomstandigheden, in het bijzonder veranderingen ten gevolge van de weerstoestand en het tijdstip van de dag of de nacht;  

e. de kenmerken van de verschillende soorten wegen en de daarop betrekking hebbende voorschriften;  

f. de specifieke risico’s in verband met de onervarenheid van medeweggebruikers en de deelneming aan het verkeer door de meest kwetsbare categorieën, zoals kinderen, voetgangers, fietsers, ruiters, bestuurders van brommobielen, voertuigen met beperkte snelheid en personen die in hun mobiliteit gehinderd zijn;  

g. de specifieke risico’s in verband met de deelneming aan het verkeer en het besturen van diverse voertuigtypes en in verband met het verschillend gezichtsveld van de bestuurders van deze voertuigen;  

h. milieuaspecten met betrekking tot het gebruik van het voertuig;  

i.het veilig rijden in tunnels. 

### Artikel  3  

De aanvrager van het theorie-examen moet blijk geven kennis te bezitten van de hierna genoemde veiligheidsaspecten die van belang zijn bij deelneming aan het verkeer: 

a. de door een bestuurder te volgen gedragslijn bij ongevallen (plaatsen van een gevarendriehoek, gebruik van waarschuwingslichten) en te treffen maatregelen om hulp te verlenen aan verkeersslachtoffers;  

b. de mechanische onderdelen die voor de rijveiligheid van belang zijn: in staat zijn de meest voorkomende defecten te ontdekken die zich met name kunnen voordoen aan stuurinrichting, ophanging, remmen, banden, verlichting en richtingaanwijzers, reflectoren, spiegels en uitlaat;  

c. veiligheidseisen met betrekking tot het voertuig, de lading en de passagiers, alsmede beschermende uitrusting;  

d. de elementaire begindelen van voertuigbediening en voertuigbeheersing.   

### Artikel  4  

Deze regeling treedt in werking op het tijdstip waarop artikel I, onderdeel C, van de wet van 28 juni 2006 tot wijziging van de Wegenverkeerswet 1994 in verband met de invoering van een bromfietsrijbewijs (Stb. 322) in werking treedt. 

### Artikel  5  

Deze regeling wordt aangehaald als: Regeling eisen theorie-examen rijbewijscategorie AM. 
Deze regeling zal met de toelichting in de Staatscourant worden geplaatst.  

De 
Minister van Verkeer en Waterstaat, 
K.M.H. Peijs     
