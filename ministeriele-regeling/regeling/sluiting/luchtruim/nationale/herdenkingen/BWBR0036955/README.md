<meta http-equiv='Content-Type' content='text/html; charset=utf-8' />

##Regeling sluiting luchtruim nationale herdenkingen

De Minister van Verkeer en Waterstaat,  
Gelet op artikel 5.10, eerste lid onder a, van de Wet luchtvaart;
Besluit:    

### Artikel  1  

Om redenen van openbare orde en veiligheid en ongewenste beïnvloeding van gebeurtenissen op de grond, wordt het uitoefenen van het burgerluchtverkeer verboden, jaarlijks op 4 mei, in de gebieden gelegen binnen een cirkel met een straal van 2 NM 

a. beschreven om het geografische punt 52°22’00’’ NB en 004°54’00’’ OL (Amsterdam), vanaf de grond tot en met FL 55, van 18.55 tot 21.30 uur plaatselijke tijd en vanaf de grond tot en met FL 145 van 19.58 tot en met 20.03 uur plaatselijke tijd, in verband met de herdenking bij het Nationaal Monument;

b. beschreven om het geografische punt 51°57’30” NB en 005°35’30” OL (Rhenen), vanaf de grond tot en met FL 55, van 19.10 tot en met 20.40 uur plaatselijke tijd in verband met de herdenking op het Militair Ereveld Rhenen;

c. beschreven om het geografische punt 52°07’00” NB en 006°01’00” OL (Apeldoorn), vanaf de grond tot en met FL 55, van 14.00 tot 15.00 uur plaatselijke tijd, in verband met de herdenking op het ereveld van de Oorlogsgravenstichting in Loenen, en

d. beschreven om het geografische punt 52°24’00” NB en 004°37’00” OL (Bloemendaal), vanaf de grond tot en met FL 55, van 19.30 tot 20.30 uur plaatselijke tijd, in verband met de stille tocht naar de erebegraafplaats in Overveen.

### Artikel  1a  

Om redenen van openbare orde en veiligheid en ongewenste beïnvloeding van gebeurtenissen op de grond, wordt het uitoefenen van het burgerluchtverkeer verboden, jaarlijks op 15 augustus, binnen het gebied gelegen binnen een cirkel van 2 NM beschreven om het geografisch punt 52° 55’ 49” NB 004° 17’ 33” OL (Den Haag) vanaf de grond of het water tot een hoogte van 3000 ft AMSL (914,4 m boven gemiddeld zeeniveau), van 12.00 tot en met 16.00 uur plaatselijke tijd, in verband met de herdenking bij het Indisch monument in Den Haag.

### Artikel  2  

Het verbod, genoemd in de artikelen 1 en 1a, geldt niet voor spoedeisende helikoptervluchten uitgevoerd door of in opdracht van de Politie Luchtvaartdienst van het Korps Landelijke Politiediensten, trauma- of SAR-diensten. 

### Artikel  3  

Deze regeling treedt in werking met ingang van de tweede dag na dagtekening van de Staatscourant waarin zij wordt geplaatst en werkt terug tot het moment van bekendstelling via de Notice to Airmen (NOTAM). 

### Artikel  4  

Deze regeling wordt aangehaald als: Regeling sluiting luchtruim nationale herdenkingen. 

De 
Minister van  Verkeer en Waterstaat, 
T. Netelenbos     
