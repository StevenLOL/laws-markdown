<meta http-equiv='Content-Type' content='text/html; charset=utf-8' />

##Regeling van de Minister van Economische Zaken van 21 januari 2015, nr. WJZ / 15004833, houdende regels voor de verlening van vergunningen voor de publieke mediadienst boven het wettelijk minimum (Regeling extra vergunningen publieke mediadienst)

De Minister van Economische Zaken, handelende in overeenstemming met de Staatssecretaris van Onderwijs, Cultuur en Wetenschap;  
Gelet op artikel 3.8 van de Telecommunicatiewet;
Besluit:    

### Artikel  1  
Treedt in werking per 01-04-2015 

In deze regeling wordt verstaan onder: 

–  *allotment:* geografisch afgebakend deel van een frequentieband, zijnde een van de allotments die worden genoemd en omschreven in nationale voetnoot HOL006 van het Nationaal Frequentieplan 2014;  

–  *DVB-T-vergunning:* vergunning voor het gebruik van frequentieruimte met een bandbreedte van 8 MHz in de band 470–790 MHz voor in het bijzonder het digitaal uitzenden van drie algemene televisieprogrammakanalen als bedoeld in artikel 2.50, eerste lid, van de Mediawet 2008;  

–  *lokale publieke media-instelling:* lokale publieke media-instelling als bedoeld in artikel 1.1, eerste lid, van de Mediawet 2008;  

–  *minister:* Minister van Economische Zaken;  

–  *programmakanaal:* programmakanaal als bedoeld in artikel 1.1, eerste lid, van de Mediawet 2008;  

–  *radioprogramma:* radioprogramma als bedoeld in artikel 1.1, eerste lid, van de Mediawet 2008;  

–  *regionale publieke media-instelling:* regionale publieke media-instelling als bedoeld in artikel 1.1, eerste lid, van de Mediawet 2008;  

–  *resterende capaciteit DVB-T-vergunning:* capaciteit die resteert bij het gebruik van de DVB-T-vergunning voor het digitaal uitzenden van televisieprogrammakanalen, bedoeld in artikel 3.7, onder a, van de wet;  

–  *wet:* Telecommunicatiewet.   

### Artikel  2  
Treedt in werking per 01-04-2015 

1.  Voor de verlening van een vergunning als bedoeld in artikel 3.8 van de wet aan de Stichting Nederlandse Publieke Omroep is de frequentieruimte binnen het frequentiebereik 226.592 MHz–228.128 MHz beschikbaar, in elk geval voor het gelijktijdig digitaal uitzenden van de radioprogramma’s die met gebruikmaking van de vergunningen, bedoeld in 3.7, onderdeel a, van de wet, analoog worden uitgezonden, op zodanige wijze dat, voor zover dat technisch mogelijk is, een landelijk bereik mogelijk is.   
2.  Voor de verlening van een vergunning als bedoeld in artikel 3.8 van de wet aan de Stichting Nederlandse Publieke Omroep is de resterende capaciteit DVB-T-vergunning beschikbaar voor in elk geval het digitaal uitzenden van radioprogramma’s op zodanige wijze dat, voor zover dat technisch mogelijk is, een landelijk bereik mogelijk is.  

### Artikel  3  
Treedt in werking per 01-04-2015 

1.  Voor de verlening van een vergunning als bedoeld in artikel 3.8 van de wet aan een regionale publieke media-instelling is, voor zover dat technisch mogelijk is en doelmatig frequentiegebruik zich daartegen niet verzet, capaciteit beschikbaar in een allotment waarvan het dekkingsgebied geheel of gedeeltelijk overlapt met de provincie waar de instelling media-aanbod verzorgt.   
2.  De in het eerste lid bedoelde capaciteit vormt een achttiende deel van de capaciteit van het desbetreffende allotment en is in elk geval bestemd voor het gelijktijdig digitaal uitzenden van de radioprogramma’s die worden uitgezonden in de FM-band met gebruikmaking van de vergunningen, bedoeld in 3.7, eerste lid, onderdelen b en c, van de wet.  

### Artikel  4  
Treedt in werking per 01-04-2015 

Voor de verlening van een vergunning als bedoeld in artikel 3.8 van de wet aan elk van de lokale publieke media-instellingen van de gemeenten Amsterdam, Den Haag, Rotterdam en Utrecht is, voor zover dat technisch mogelijk is en doelmatig frequentiegebruik zich daartegen niet verzet, een frequentie of samenstel van frequenties in de FM-band beschikbaar voor één programmakanaal voor de lokale verspreiding van multiculturele radioprogramma’s die overwegend zijn bestemd voor jongeren en jong volwassenen. 

### Artikel  5  
Treedt in werking per 01-04-2015 

Deze regeling treedt in werking met ingang van 1 april 2015. 

### Artikel  6  
Treedt in werking per 01-04-2015 

Deze regeling wordt aangehaald als: Regeling extra vergunningen publieke mediadienst. 
Deze regeling zal met de toelichting in de Staatscourant worden geplaatst.   

's-Gravenhage 
21 januari 2015   

De 
Minister van Economische Zaken, 
H.G.J. Kamp     
