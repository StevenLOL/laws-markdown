<meta http-equiv='Content-Type' content='text/html; charset=utf-8' />

##Regeling van de Minister van Volksgezondheid, Welzijn en Sport van 4 mei 2007, nr. VGP/ADT 2758655, houdende vaststelling van de Regeling tabaksreclame in of aan tabaksspeciaalzaken en tabaksverkooppunten

De Minister van Volksgezondheid, Welzijn en Sport,  
Gelet op [artikel 5, derde lid, onder c, van de Tabakswet](../../../../../../../../../../wet/tabakswet/BWBR0004302/README.md);
Besluit:     
### §  1  

####Algemene bepalingen

### Artikel  1  

1.  Reclame in of aan een tabaksspeciaalzaak of een daarmee gelijkgesteld tabaksverkooppunt wordt slechts aangebracht met inachtneming van de in deze regeling gestelde voorschriften.   
2.  Voor de toepassing van deze paragraaf en paragraaf 3 wordt onder tabaksspeciaalzaak tevens verstaan een met een afsluitbare eigen toegang duidelijk afgescheiden tabaksverkooppunt in een levensmiddelenzaak of een warenhuis.  

### Artikel  2  

1.  Reclame legt op geen enkele wijze een positief verband met gezondheid.   
2.  Onverminderd het eerste lid gelden beperkingen aan het gebruik van materialen niet voor historische materialen van tabaksmerken die niet meer in de handel zijn.  

### Artikel  3  

1.  Reclame is voorzien van de gezondheidswaarschuwing ‘Roken is dodelijk’, zoals aangegeven in het [Aanduidingenbesluit tabaksproducten](../../../../../../../../../../AMvB/aanduidingenbesluit/tabaksprodukten/BWBR0006920/README.md).   
2.  De gezondheidswaarschuwing, bedoeld in het eerste lid, wordt aangebracht overeenkomstig de voorschriften voor de wettelijk verplichte gezondheidswaarschuwingen op de verpakking van tabaksproducten. De tekst van de gezondheidswaarschuwing beslaat 15% van het totale oppervlak van de reclame.   
3.  Bij de bepaling van het oppervlak van reclame in of aan een tabaksspeciaalzaak of een tabaksverkooppunt worden in aanmerking genomen de feitelijke uiting of uitingen, zoals bestaande uit woorden, afbeeldingen, specifieke merkgerelateerde kleuren of -kleurenschema’s, afbeeldingen van het merk, het merklogo of de merknaam.  

### §  2  

####Voorgevel- en etalagereclame tabaksspeciaalzaken

### Artikel  4  

1.  Indien reclame aan de voorgevel is aangebracht, beslaat de reclame niet meer dan 2 m<sup>2</sup>.   
2.  Indien het ingevolge bindende regels, anders dan de regels die gesteld zijn bij of krachtens de [Tabakswet](../../../../../../../../../../wet/tabakswet/BWBR0004302/README.md), verboden is aan de voorgevel van de tabaksspeciaalzaak reclame voor tabaksproducten te voeren, is het toegestaan die reclame in de etalage, of bij afwezigheid van een etalage, achter de winkelruit aan te brengen, mits die reclame niet meer dan 2 m<sup>2</sup> beslaat.   
3.  Het is verboden reclame deels aan de voorgevel èn deels in de etalage, dan wel achter de winkelruit, aan te brengen.   
4.  Tabaksproducten in de etalage van een tabaksspeciaalzaak worden op zodanige wijze getoond dat er een redelijke afspiegeling van het assortiment, zoals dat in de desbetreffende zaak verkocht wordt, te zien is.   
5.  In de etalage van een tabaksspeciaalzaak worden, behoudens het geval bedoeld in het tweede lid, geen attributen met merkreclame voor tabaksproducten geplaatst.  

### §  3  

####Inpandige reclame in enkele typen verkooppunten

### Artikel  5  

1.  In een tabaksspeciaalzaak met een groter verkoopvloeroppervlak dan 120 m<sup>2</sup> is het tonen van reclame alleen toegestaan in, aan of in een straal van 5 meter van het schap van waaruit de tabaksproducten verkocht worden, alsmede op en in de directe nabijheid van de toonbank.   
2.  Reclame wordt niet: 

a. geplaatst in de directe omgeving van productgroepen die met name aantrekkelijk zijn voor jongeren onder de 16 jaar;  

b. bevestigd op of aan dispensers van niet-tabaksproducten, verrijdbare rekken met wenskaarten, manden met snoepgoed en speciaal voor de verkoop van tijdschriften ontworpen kasten.     
3.  Behoudens paragraaf 2 wordt reclame in een tabaksspeciaalzaak niet zodanig geplaatst dat zij ook buiten de zaak zichtbaar is.  

### Artikel  6  

De [Regeling tabaksreclame](../../../../../../../../../../ministeriele-regeling/regeling/tabaksreclame/BWBR0014026/README.md) wordt ingetrokken. 

### Artikel  7  

Deze regeling treedt in werking met ingang van de tweede dag na de dagtekening van de Staatscourant waarin zij wordt geplaatst. 

### Artikel  8  

Deze regeling wordt aangehaald als: Regeling tabaksreclame in of aan tabaksspeciaalzaken en tabaksverkooppunten. 
Deze regeling zal met de toelichting in de Staatscourant worden geplaatst.  

De 
Minister van Volksgezondheid, Welzijn en Sport, 
A. Klink     
