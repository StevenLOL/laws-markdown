<meta http-equiv='Content-Type' content='text/html; charset=utf-8' />

##Regeling instelling Commissie kwaliteitsbewaking classificatie

De minister van Landbouw en Visserij,  
Overwegende dat de werkzaamheden van het voedselvoorzieningsin- en verkoopbureau betreffende onder meer het indelen in kwaliteitsklassen van geslachte varkens en geslachte runderen op basis van de in de EEG-verordeningen voorgeschreven communautaire indelingsschema's, met ingang van 1 januari 1988 worden uitgevoerd door de voor dat doel opgerichte Besloten Vennootschap Centraal Bureau Slachtveediensten, gevestigd te Utrecht;

Overwegende dat het in dat verband wenselijk is over te gaan tot de instelling van een commissie van deskundigen die werkzaamheden verricht verband houdend met de bewaking van kwaliteit van de indeling in kwaliteitsklassen van geslachte dieren;
Besluit:    

### Artikel  1  

1.  Er is een Commissie kwaliteitsbewaking classificatie, hierna te noemen de commissie.   
2.  De commissie heeft als taak de bewaking van de kwaliteit van de indeling in kwaliteitsklassen van geslachte dieren en verricht daartoe onder meer de volgende werkzaamheden: 

a. het vaststellen van de aan de degenen die zich bezig houden met de indeling in kwaliteitsklassen te stellen vereisten van vakbekwaamheid, in elk geval voor zover het de indelingen in kwaliteitsklassen van geslachte dieren op basis van het in de EEG-verordeningen bedoelde desbetreffende communautaire indelingsschema betreft;  

b. het in verband met de toetsing van de in onderdeel a bedoelde vereisten doen afnemen van examens;  

c. het doen afnemen van periodieke vergelijkende indelingen, in elk geval voorzover het de in onderdeel a van dit lid bedoelde indelingen betreft;  

d. het verstrekken van certificaten, indien het de commissie is gebleken, dat is voldaan aan de in onderdeel a bedoelde vereisten, dan wel in voorkomend geval het intrekken daarvan;  

e. het aan de Minister van Landbouw, Natuur en Voedselkwaliteit, Dienst Regelingen en het Produktschap voor Vee en Vlees in voorkomende gevallen mededeling doen van afwijkingen welke zijn geconstateerd bij de uitoefening van de in onderdeel c van dit lid bedoelde werkzaamheden.     

### Artikel  2  

1.  Telkens indien Dienst Regelingen of het Produktschap voor Vee en Vlees dit met het oog op de aan hun toegekende taken en verantwoordelijkheden noodzakelijk achten, verrichten de door de commissie daartoe aangewezen deskundigen ter plaatse het toezicht en de controles met betrekking tot de indeling in kwaliteitsklassen.   
2.  De bij de in het eerste lid bedoelde toezicht en controles geconstateerde bevindingen worden aan Dienst Regelingen dan wel het Produktschap voor Vee en Vlees onverwijld ter kennis gebracht.   

### Artikel  3  

Ter uitvoering van de in artikel 1, tweede lid, bedoelde taken stelt de commissie een reglement vast, welke de goedkeuring behoeft van de minister van Landbouw en Visserij. In het reglement wordt tevens de werkwijze van de commissie vastgelegd.  

### Artikel  4  

1.  De commissie bestaat uit ten hoogste vier leden, waaronder een voorzitter en één adviserend lid.   
2.  Van de in het eerste lid genoemde leden wordt één lid en het adviserend lid aangewezen door het Produktschap voor Vee en Vlees. De overige leden, waaronder de voorzitter, worden aangewezen door de Minister van Landbouw, Natuur en Voedselkwaliteit. De leden en het adviserend lid kunnen zich in de vergaderingen van de commissie doen vertegenwoordigen.   
3.  De commissie wijst uit haar midden een plaatsvervangend voorzitter aan.   

### Artikel  5  

1.  De leden en het adviserend lid hebben zitting voor een tijdvak van vier jaren. De aftredende leden en het adviserend lid kunnen terstond worden herbenoemd.   
2.  Degene, die in de commissie de plaats inneemt van het lid of adviserend lid, wiens zittingsduur nog niet verstreken was, heeft zitting tot het einde van die duur.   

### Artikel  6  

1.  De commissie stelt jaarlijks een verslag op van de door haar over de voorafgaande periode verrichte werkzaamheden en bevindingen.   
2.  Het in het eerste lid bedoelde verslag wordt in handen gesteld van de Minister van Landbouw, Natuur en Voedselkwaliteit, Dienst Regelingen, het Produktschap voor Vee en Vlees en de Besloten Vennootschap Centraal Bureau Slachtveediensten.   

### Artikel  7  

1.  Deze regeling treedt in werking met ingang van de dag volgend op die van haar bekendmaking in de Nederlandse Staatscourant en werkt terug tot 1 januari 1988.   
2.  De regeling kan worden aangehaald als: Regeling instelling Commissie kwaliteitsbewaking classificatie.   

's-Gravenhage 
8 april 1988    

De 
minister van Landbouw en Visserij, 

Voor deze, 

De 
secretaris-generaal, 
Joustra    
