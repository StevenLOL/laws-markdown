<meta http-equiv='Content-Type' content='text/html; charset=utf-8' />

##Regeling van de Staatssecretaris van Sociale Zaken en Werkgelegenheid van 16 februari 2015, 2015-0000026596 tot instelling van een aanjager banenafspraak overheidswerkgevers en benoeming van de heer Spigt tot aanjager

De Staatssecretaris van Sociale Zaken en Werkgelegenheid,  
Handelende in overeenstemming met de Minister van Binnenlandse Zaken en Koninkrijksrelaties;

Gelet op artikel 2 van de Wet vergoedingen adviescolleges en commissies en de artikelen 2 en 4 van het Besluit vergoedingen adviescolleges en commissies;
Besluit:    

### Artikel  1  

####Begripsbepalingen

In deze regeling wordt verstaan onder: 

a.  *aanjager:* de aanjager banenafspraak overheidswerkgevers;  

b.  *banenafspraak:* de afspraak in het sociaal akkoord dat overheidswerkgevers jaarlijks extra banen creëren voor de doelgroep van de Participatiewet en de Wet arbeidsongeschiktheidsvoorziening jonggehandicapten, oplopend tot 25 duizend extra in 2025 en waarbij het aantal extra banen in 2015 drieduizend bedraagt;  

c.  *de Minister:* de Minister van Binnenlandse Zaken en Koninkrijksrelaties;  

d.  *de Staatssecretaris:* de Staatssecretaris van Sociale Zaken en Werkgelegenheid;  

e.  *UWV:* Uitvoeringsinstituut werknemersverzekeringen, genoemd in hoofdstuk 5 van de Wet uitvoeringsorganisatie Werk en Inkomen.   

### Artikel  2  

####Instelling aanjager banenafspraak overheidwerkgevers

Er is een aanjager banenafspraak overheidswerkgevers. 

### Artikel  3  

####Doel

De aanjager draagt bij aan het door overheidswerkgevers voldoen aan de banenafspraak overeenkomstig vigerende wet en regelgeving en het wetsvoorstel Banenafspraak en quotum arbeidsbeperkten. De aanjager bewerkstelligt namens het kabinet dat het beoogde aantal nieuwe banen wordt bereikt, door middel van activiteiten als informatievoorziening, afspraken, en afstemming over de inzet ondersteuningsmiddelen door gemeenten of UWV samen met de overheidswerkgevers. 

### Artikel  4  

####Taken

De aanjager heeft tot taak: 

a. overheidswerkgevers als collectief en waar nuttig individueel te informeren over de banenafspraak;  

b. met individuele overheidswerkgevers afspraken te maken over het creëren van concrete banen voor de doelgroep;  

c. waar nodig met individuele overheidswerkgevers en gemeenten of UWV af te stemmen over de inzet van ondersteuningsmiddelen teneinde het doel te bereiken;  

d. de activiteiten, genoemd in de onderdelen a tot en met c, binnen het kabinetsbeleid uit te voeren;  

e. periodiek te overleggen met de Minister en de Staatssecretaris; en  

f. in samenspraak met de Minister en de Staatssecretaris in de media de aanpak toe te lichten.   

### Artikel  5  

####Benoeming

1.  Tot aanjager banenafspraak overheidswerkgevers wordt voor de periode van 15 februari 2015 tot 1 maart 2016 benoemd de heer J.W. Spigt.   
2.  De aanjager kan éénmaal worden herbenoemd tot 1 maart 2017.  

### Artikel  6  

####Uitvoering werkzaamheden

1.  De aanjager kan in overleg met de Minister en de Staatssecretaris de uit te voeren werkzaamheden nader regelen.   
2.  In het secretariaat van de aanjager wordt voorzien door het Ministerie van Binnenlandse Zaken en Koninkrijksrelaties.  

### Artikel  7  

####Vergoeding

Aan de aanjager wordt een vaste vergoeding toegekend, waarbij de toepasselijke salarisschaal wordt bepaald op het maximum van salarisschaal 18 van Bijlage B van het Bezoldigingsbesluit Burgerlijke Rijksambtenaren 1984 bij een arbeidsduurfactor van 0,9. 

### Artikel  8  

####Inwerkingtreding

1.  Deze regeling treedt in werking met ingang van de dag na de datum van uitgifte van de Staatscourant waarin zij is geplaatst.   
2.  Deze regeling vervalt met ingang van 1 januari 2018.  
Deze regeling zal met de toelichting in de Staatscourant worden geplaatst.   

Den Haag 
16 februari 2015   

De 
Staatssecretaris van Sociale Zaken en Werkgelegenheid, 
J. Klijnsma     
