<meta http-equiv='Content-Type' content='text/html; charset=utf-8' />

##Besluit van de Minister van Volksgezondheid, Welzijn en Sport van 8 juli 2009, MC-U-2939577, houdende verlening van volmacht en machtiging aan de voorzitter en de directeur van de organisatie ZorgOnderzoek Nederland met betrekking tot overeenkomsten voor ondersteunend onderzoek ten behoeve van de activiteiten van de Regieraad kwaliteit van zorg

De Minister van Volksgezondheid, Welzijn en Sport,  
Gelet op [artikel 32, vierde lid, van de Comptabiliteitswet 2001](../../../../../../wet/comptabiliteitswet/2001/BWBR0013891/README.md);
Besluit:    

### Artikel  1  

####Definities

In dit besluit wordt verstaan onder: 

a. *minister:* Minister van Volksgezondheid, Welzijn en Sport;  

b. *Zon:* de organisatie ZorgOnderzoek Nederland, bedoeld in [artikel 2 van de Wet op de organisatie ZorgOnderzoek Nederland](../../../../../../wet/wet/op/de/organisatie/zorgonderzoek/nederland/BWBR0009385/README.md);  

c. *Regieraad:* de Regieraad kwaliteit van zorg, bedoeld in [artikel 2 van het Instellingsbesluit Regieraad Kwaliteit van Zorg](../../../../../../ministeriele-regeling/instellingsbesluit/regieraad/kwaliteit/van/zorg/BWBR0025841/README.md);  

d. *volmacht:* bevoegdheid om in naam van de minister privaatrechtelijke rechtshandelingen te verrichten;  

e. *gevolmachtigde:* degene aan wie volmacht is verleend;  

f. *machtiging:* bevoegdheid om in naam van de minister handelingen te verrichten die noch een besluit, noch een privaatrechtelijke rechtshandeling zijn.    

### Artikel  2  

####Volmacht, machtiging en uitzonderingen

1.  De voorzitter en de directeur van Zon hebben volmacht en machtiging met betrekking tot het aangaan en uitvoeren van overeenkomsten voor ondersteunend onderzoek ten behoeve van de activiteiten van de Regieraad, voor zover deze overeenkomsten worden gesloten binnen de kaders van een door de minister daartoe vastgesteld budget alsmede het door de minister goedgekeurde werkplan van de Regieraad.   
2.  De in het eerste lid bedoelde volmacht en machtiging gelden niet voor: 

a. overeenkomsten waarvoor op grond van het [Besluit aanbestedingsregels voor overheidsopdrachten](../../../../../../AMvB/besluit/aanbestedingsregels/voor/overheidsopdrachten/BWBR0018607/README.md) een plicht tot Europees aanbesteden geldt;  

b. stukken in verband met een gerechtelijke procedure op het in het eerste lid bedoelde terrein, waarbij de Staat der Nederlanden partij is.     

### Artikel  3  

####Ondertekening

1.  Een met volmacht verrichte rechtshandeling wordt ondertekend met: ‘De Staat der Nederlanden, vertegenwoordigd door de Minister van Volksgezondheid, Welzijn en Sport, namens deze’, gevolgd door de functie en naam van betrokkene.   
2.  Een met machtiging ondertekende brief wordt ondertekend met: ‘De Minister van Volksgezondheid, Welzijn en Sport, namens deze’, gevolgd door de functie en naam van betrokkene.   

### Artikel  4  

####Algemene bepalingen

1.  De minister kan de gevolmachtigde per geval of in het algemeen instructies geven ter zake van de uitoefening van de gevolmachtigde bevoegdheid.   
2.  De gevolmachtigde verschaft de minister op diens verzoek inlichtingen over de uitoefening van de bevoegdheid.   
3.  De minister blijft bevoegd de bevoegdheid waar de volmacht betrekking op heeft uit te oefenen.   
4.  De minister kan de volmacht te allen tijde beëindigen.   
5.  Bij afwezigheid of verhindering van een gevolmachtigde wordt, voor de duur van de afwezigheid of verhindering, diens bevoegdheid uitgeoefend door de plaatsvervanger.   
6.  Het eerste tot en met zesde lid is van overeenkomstige toepassing op de in artikel 2, eerste lid, verleende machtiging.   

### Artikel  5  

Dit besluit treedt in werking met ingang van de tweede dag na de dagrekening van de Staatscourant waarin zij wordt geplaatst.  

### Artikel  6  

Dit besluit wordt aangehaald als: Volmachtbesluit ondersteunend onderzoek Regieraad.  
Dit besluit zal met de toelichting in de Staatscourant worden geplaatst.  

De 
Minister van Volksgezondheid, Welzijn en Sport, 
A.Klink   
