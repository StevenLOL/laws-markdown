<meta http-equiv='Content-Type' content='text/html; charset=utf-8' />

##Aanpassing toelage onregelmatige dienst personenchauffeurs en vergoeding privé-ruimte telewerken

###I 

####Inleiding/managementinformatie

In artikel 7 van het Besluit personenchauffeurs Rijksdienst wordt binnenkort een derde lid opgenomen waarin is vermeld dat de in eerste lid vermelde vaste toelage van € 113,45 (f 250,-) voor het werken op onregelmatige uren door personenchauffeurs met een volledige arbeidsduur wordt geïndexeerd. Bij circulaire van 27 augustus 2001, nr. AD2001/ U75809, is de uitkomst van die indexering voor de periode van 1 juli 1998 tot en met 1 januari 2001 reeds daaraan aangepast. Thans wordt het, in de genoemde circulaire, laatst geldende bedrag van € 279 aangepast aan de salarisontwikkeling per 1 oktober 2001 en per 1 juli 2002.Artikel 7, vierde lid, van de Raamregeling Telewerken bevat eveneens een indexatie van het bedrag voor vergoeding van de kosten voor gebruik privé-ruimte van € 60 (f 132,22). Ook dit bedrag dient te worden aangepast aan de salarisontwikkeling per 1 oktober 2001 en per 1 juli 2002. 
###II 

####Besluit personenchauffeurs rijksdienst

De vaste toelage voor het werken op onregelmatige uren voor personenchauffeurs met een volledige arbeidsduur, als bepaald in artikel 7, eerste lid, van het besluit van f 279,00 (= € 126,60) wordt overeenkomstig de algemene wijziging van het salaris van het burgerlijk rijkspersoneel per 1 oktober 2001 en 1 juli 2002 als volgt aangepast:

| --- | --- | --- | --- |
|---|---|---|---|
|Datum algemene wijziging  |percentage indexering  |hoogte toelage per die datum  |hoogte nabetaling over de desbetreffende periode |
|01-10-2001 | 3,6%  |€ 131,16  (= f 289,04)  |1-10-2001 t/m 30-04-2002 = 7 maal € 4,56 = € 31,92 |
|01-07-2002  |0,5%  |€ 131,82 | --- |

Aan de hand van het bovenstaande kunt u de individuele aanspraak van iedere personenchauffeur, die op de ingangsdatum van deze circulaire een aanstelling heeft als personenchauffeur, afzonderlijk vaststellen. U kunt het met deze aanspraak corresponderende bedrag reeds voorafgaand aan de formalisering van de indexering van de vaste toelage uitbetalen. Daarnaast dient met ingang van 1 mei 2002 over te worden gegaan tot uitbetaling van de vaste vergoeding van € 131,16 per maand en met ingang van 1 juli 2002 van € 131,82 per maand. 
###III 

####Raamregeling telewerken

De vergoeding van de kosten voor gebruik van privé-ruimte als bepaald in artikel 7, derde lid, van de Raamregeling Telewerken van € 60 (f 132,22) wordt overeenkomstig de algemene wijziging van het salaris van het burgerlijk rijkspersoneel per 1 oktober 2001 en 1 juli 2002 als volgt aangepast:

| --- | --- | --- | --- |
|---|---|---|---|
|Datum algemene wijziging  |percentage indexering  |hoogte toelage per die datum  |hoogte nabetaling over de desbetreffende periode |
|01-10-2001 | 3,6%  | € 62,16 (= f 136,98) |1-10-2001 t/m 30-04-2002  = 7 maal € 2,16 = € 15,12 |
|01-07-2002  |0,5%  |€ 62,47 | --- |

Aan de hand van het bovenstaande kunt u de individuele aanspraak van de ambtenaar, die een privé-ruimte voor telewerken in gebruik heeft, afzonderlijk vaststellen en uitbetalen. Daarnaast dient met ingang van 1 mei 2002 over te worden gegaan tot uitbetaling van de vaste vergoeding van € 62,16 per maand en met ingang van 1 juli 2002 van € 62,47 per maand. 
###IV 

####Slotopmerking

Ik verzoek u aan het bovenstaande uitvoering te geven. 

De 
Minister van Binnenlandse Zaken en Koninkrijksrelaties,

voor deze, 

de 
directeur-generaal Management en Personeelsbeleid,
M.J. van  Rijn   
