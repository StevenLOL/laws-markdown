<meta http-equiv='Content-Type' content='text/html; charset=utf-8' />

##Besluit van 23 augustus 2010, houdende regels ter uitvoering van de Rijkswet Raad voor de rechtshandhaving (Rijksbesluit rechtspositie leden Raad voor de rechtshandhaving)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Justitie, gedaan mede namens Onze Minister van Binnenlandse Zaken en Koninkrijksrelaties en de Staatssecretaris van Binnenlandse Zaken en Koninkrijksrelaties van 2 december 2009, nr. 5630760/09/6;

Gelet op [artikel 13 van de Rijkswet Raad voor de rechtshandhaving](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md);

De Raad van State van het Koninkrijk gehoord (advies van 23 december 2009, nr. W03.09.0521/II/K);

Gezien het nader rapport van Onze Minister van Justitie, Minister van Binnenlandse Zaken en Koninkrijksrelaties van 17 augustus 2010, nr. 5636982/10/6, uitgebracht mede namens de Staatssecretaris van Binnenlandse Zaken en Koninkrijksrelaties;

De bepalingen van het [Statuut van het Koninkrijk](../../../../../../../../../rijkswet/statuut/voor/het/koninkrijk/der/nederlanden/BWBR0002154/README.md) in acht genomen zijnde;
Hebben goedgevonden en verstaan:    

### Artikel  1  

In dit besluit wordt verstaan onder: 

– *landen:* Curaçao, Sint Maarten of Nederland, voor zover het betreft Bonaire, Sint Eustatius en Saba;  

– *Onze Minister:* Onze Minister van Justitie van Curaçao, Onze Minister van Justitie van Sint Maarten of Onze Minister van Justitie van Nederland, in overeenstemming met Onze Minister van Binnenlandse Zaken en Koninkrijksrelaties;  

– *Onze Ministers:* Onze Minister van Justitie van Curaçao, Onze Minister van Justitie van Sint Maarten en Onze Minister van Justitie van Nederland, in overeenstemming met Onze Minister van Binnenlandse Zaken en Koninkrijksrelaties, gezamenlijk;  

– *Raad:* Raad voor de rechtshandhaving, bedoeld in [artikel 2, eerste lid, van de rijkswet](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md);  

– *rijkswet:*[Rijkswet Raad voor de rechtshandhaving](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md).    

### Artikel  2  

Voor het verrichten van hun werkzaamheden in het kader van de Raad ontvangen de in [artikel 5 van de rijkswet](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md) bedoelde leden van de Raad vergoedingen overeenkomstig dit besluit.  

### Artikel  3  

1.  De leden van de Raad ontvangen per maand een vergoeding die overeenkomt met het bedrag dat wordt vastgesteld door Onze Minister.   
2.  De vergoeding, bedoeld in het eerste lid, die de leden van de Raad ontvangen wordt gedragen door het land dat het betreffende lid heeft voorgesteld overeenkomstig [artikel 7, eerste lid, van de rijkswet](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md).   

### Artikel  4  

1.  Een lid van de Raad ontvangt een vergoeding van reis- en verblijfkosten overeenkomstig de regels die gelden voor ambtenaren die zijn aangesteld bij de ministeries in het land van Onze Minister die het betreffende lid heeft voorgesteld overeenkomstig [artikel 7, eerste lid, van de rijkswet.](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md)   
2.  Onze Minister kan bepalen dat de vergoeding, bedoeld in het eerste lid, wordt vastgesteld op een forfaitair bedrag dat wordt vastgesteld op basis van de in een voorafgaand jaar daadwerkelijk gedeclareerde reis- en verblijfkosten.   
3.  De vergoeding, bedoeld in het eerste lid, die de leden van de Raad ontvangen wordt gedragen door het land dat het betreffende lid heeft voorgesteld overeenkomstig [artikel 7, eerste lid, van de rijkswet](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md).   

### Artikel  5  

1.  Onze Minister kan bepalen in welke gevallen en tot welke bedragen de leden van de Raad in verband met hun werkzaamheden voor de Raad recht hebben op andere toeslagen, vergoedingen of tegemoetkomingen dan bedoeld in de artikelen 3 en 4.   
2.  De vergoeding, bedoeld in het eerste lid, die de leden van de Raad ontvangen wordt gedragen door het land dat het betreffende lid heeft voorgesteld overeenkomstig [artikel 7, eerste lid, van de rijkswet](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md).   

### Artikel  6  

1.  Aan de artikelen 3 tot en met 5 wordt voor elk van de leden van de Raad toepassing gegeven door Onze Minister die het betreffende lid heeft voorgesteld overeenkomstig [artikel 7, eerste lid, van de rijkswet](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md).   
2.  Alvorens toepassing te geven aan de artikelen 3 tot en met 5, treden Onze Ministers als bedoeld in artikel 3, eerste lid, daarover met elkaar in overleg.   

### Artikel  7  

Dit besluit treedt in werking op het krachtens [artikel 44 van de rijkswet](../../../../../../../../../rijkswet/rijkswet/raad/voor/de/rechtshandhaving/BWBR0028075/README.md) vastgestelde tijdstip.  

### Artikel  8  

Dit besluit wordt aangehaald als: Rijksbesluit rechtspositie leden Raad voor de rechtshandhaving.  

Lasten en bevelen dat dit besluit met de daarbij behorende nota van toelichting in het Staatsblad en in het Publicatieblad van de Nederlandse Antillen zal worden geplaatst.   

’s-Gravenhage 
23 augustus 2010  
Beatrix  

De Minister van Justitie, Minister van Binnenlandse Zaken en Koninkrijkrelaties, 
E. M. H. Hirsch Ballin   

De Staatssecretaris van Binnenlandse Zaken en Koninkrijksrelaties, 
A. Th. B. Bijleveld-Schouten   

de *eerste* september 2010 

De Minister van Justitie, 
E. M. H. Hirsch Ballin    
