<meta http-equiv='Content-Type' content='text/html; charset=utf-8' />

##Besluit van 14 juni 2006, houdende uitvoering van de artikelen 2 en 3 van de Rijkswet instelling aansluitende zone (Besluit grenzen aansluitende zone)

Wij Beatrix, bij de gratie Gods, Koningin der Nederlanden, Prinses van Oranje-Nassau, enz. enz. enz.

Op de voordracht van Onze Minister van Buitenlandse Zaken van 5 januari 2006, nr. DJZ/IR 2005/246;

Gelet op de [artikelen 2](../../../../../../rijkswet/rijkswet/instelling/aansluitende/zone/BWBR0018265/README.md) en [3 van de Rijkswet instelling aansluitende zone](../../../../../../rijkswet/rijkswet/instelling/aansluitende/zone/BWBR0018265/README.md);

De Raad van State van het Koninkrijk gehoord (advies van 13 februari 2006, W02.06.0002/II/K);

Gezien het nader rapport van Onze Minister van Buitenlandse Zaken van 25 mei 2006, nr. DJZ/IR 2006/46;

De bepalingen van het [Statuut voor het Koninkrijk](../../../../../../rijkswet/statuut/voor/het/koninkrijk/der/nederlanden/BWBR0002154/README.md) in acht genomen zijnde;
Hebben goedgevonden en verstaan:    

### Artikel  1  

Onverminderd artikel 2 wordt de buitengrens van de aansluitende zone van het Koninkrijk gevormd door de lijn, waarvan elk punt gelegen is op een afstand van vierentwintig internationale zeemijlen, zijnde vierenveertig kilometer en vierhonderd achtenveertig meter, gemeten zeewaarts vanaf de basislijnen vanwaar de breedte van de territoriale zee wordt gemeten.  

### Artikel  2  

1.  Waar een grenslijn met andere Staten is overeengekomen welke geheel of ten dele landwaarts ligt van de lijn, bedoeld in artikel 1, is deze grenslijn de buitengrens van de aansluitende zone.   
2.  Waar nog geen grenslijn met andere Staten is overeengekomen, is de buitengrens van de aansluitende zone de middellijn, waarvan elk punt even ver verwijderd is van de dichtstbijgelegen punten van de basislijn waarvan de breedte van de territoriale zee van elk der twee Staten wordt gemeten.   

### Artikel  3  

1.  De [Rijkswet instelling aansluitende zone](../../../../../../rijkswet/rijkswet/instelling/aansluitende/zone/BWBR0018265/README.md) treedt in werking op het tijdstip waarop dit besluit in werking treedt.   
2.  Dit besluit treedt in werking met ingang van de eerste dag van de tweede kalendermaand na de datum van uitgifte van het Staatsblad waarin het wordt geplaatst.   

### Artikel  4  

Dit besluit wordt aangehaald als: Besluit grenzen aansluitende zone.  

Lasten en bevelen dat dit besluit met de daarbij behorende nota van toelichting in het Staatsblad, in het Publicatieblad van de Nederlandse Antillen en in het Afkondigingsblad van Aruba zal worden geplaatst.   

’s-Gravenhage 
14 juni 2006  
Beatrix  

De Minister van Buitenlandse Zaken , 
B. R. Bot   

de *twintigste* juli 2006 

De Minister van Justitie , 
J. P. H. Donner    
